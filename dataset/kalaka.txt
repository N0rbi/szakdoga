
Az vagy nekem, mi testnek a kenyér
s tavaszi zápor fűszere a földnek?
lelkem miattad örök harcban él,
mint a fösvény, kit pénze gondja öl meg;
csupa fény és boldogság büszke elmém,
majd fél: az idő ellop, eltemet;
csak az enyém légy, néha azt szeretném,
majd, hogy a világ lássa kincsemet;
arcod varázsa csordultig betölt
s egy pillantásodért is sorvadok;
nincs más, nem is akarok más gyönyört,
csak amit tőled kaptam s még kapok.
Koldus-szegény királyi gazdagon,
részeg vagyok és mindig szomjazom.

A boldogság az bársony,
ölébe vesz, elaltat,
ringat és sose faggat.

Az öröm gidalábon
ugrik a lány nyomába-
a bánat mindig sánta.

Nem járok már bicegve,
ugrálok kecskelábon-
az út alattam bársony.

Szebb állat
még nem vót:
mint e sárga
cerkóf!
Gonddal ápolt
a bundája,
sugaras a
frizurája . . .
Tiszta öröm
nézni rája!

Vége van a nyárnak,
hűvös szelek járnak,
nagy bánata van a
cinegemadárnak.

Szeretne elmenni,
ő is útra kelni,
De cipőt az árva
sehol sem tud venni.

Kapkod fűhöz-fához,
szalad a vargához,
fűzfahegyen lakó
varjú varga Pálhoz.

Azt mondja a varga,
nem ér ő most arra,
mert ő most a csizmát
nagy uraknak varrja.

Darunak,. gólyának,
a bölömbikának,
kár, kár, kár, nem ilyen
akárki fiának!

Daru is, gólya is,
a bölömbika is,
útra kelt azóta
a búbos banka is.

Csak a cinegének
szomorú az ének:
nincsen cipőcskéje
máig se szegénynek.

Keresi, kutatja,
repül gallyról gallyra:
"Kis cipőt, kis cipőt!"
egyre csak azt hajtja.

Ez a vidám
csimpánzkölyök
vígan szalad
fel a rácsra . . .
Jól nézd meg,
mert
alig tudni
melyik a keze
és
melyik a lába.

Adja meg az Isten,
Mit adni nem szokott,
Száz bús vasárnap helyett
Sok, víg hétköznapot,
Adja meg az Isten. 

Adja meg az Isten
Sírásaink végét,
Lelkünknek teljességes
S vágyott békességét,
Adja meg az Isten. 

Adja meg az Isten,
Bár furcsa a világ,
Ne játsszak ölő, gyilkos,
Cudar komédiát,
Adja meg az Isten. 

Adja meg az Isten,
Mit adni nem szokott,
Száz bús vasárnap helyett
Sok, víg hétköznapot,
Adja meg az Isten.


1. Adjon az Isten szerencsét,
Szerelmet, forró kemencét,
Üres vékámba gabonát,
Árva kezembe parolát,
Lámpámba lángot, ne kelljen
Korán az ágyra hevernem!
Kérdésre választ ő küldjön,
Hogy hitem széjjel ne dűljön!

2. Adjon az Isten fényeket,
Temetők helyett életet!
Nekem a kérés nagy szégyen,
Adjon úgyis, ha nem kérem!

Süvölt a zivatar
A felhős ég alatt,
A tél iker fia,
Eső és hó szakad. 

Kietlen pusztaság
Ez, amelyben lakunk;
Nincs egy bokor se', hol
Meghúzhatnók magunk. 

Itt kívül a hideg,
Az éhség ott belül,
E kettős üldözőnk
Kinoz kegyetlenül; 

S amott a harmadik:
A töltött fegyverek.
A fehér hóra le
Piros vérünk csepeg. 

Fázunk és éhezünk
S átlőve oldalunk,
Részünk minden nyomor...
De szabadok vagyunk! 


Pajtás, pajtás,
nyomorult betegen sínylődöm.
Nem is értem okát se, miféle baj ez?
Hol szél fütyörész
a letarlott puszta mezőkön,
majd mint az ősz a cserést,
agyamat beszitálja a szesz.

Fejem fülemmel úgy integet, mint
szárnyaival madárka,
nyakán: féllábon állni,
ereje nincs tovább.
Fekete ember,
feketén fekete,
fekete ember
telepszik mellém az ágyra,
fekete ember
nem hagy aludni éjeken át.

Fekete ember
ujjával ocsmány könyvbe tapadva
fölibém hajlik, akár
halott fölé a pap,
s holmi dőre pimasznak a sorsát
olvassa, varrja nyakamba.
Bánatba, kínba taszítana csak,
feketén fekete,
fekete ember.

"Hallod-e, halld -
mormogja nekem -,
e könyvben sok remek eszmét,
terveket látok.
Ez az ember
oly földön élt, melyen
a legszörnyetegebb nép:
betörők, sarlatánok.

Decemberben náluk
ördögi tiszta a hó,
rokkájuk a hóviharok
vígan fonogatják.
Emberünk, bár kalandor, bohó,
de nemében rangos,
valódi nagyság.

Elegáns ő és
költő ráadásul,
nem szálfa-magos, de
amúgy jó markos gyerek,
volt neki valami nője,
negyvenen is tán túl,
kit hol cemendének, hol meg
kedvesének nevezett.

Jó sors - magyarázta -, csak ott van,
hol kéz és elme ügyes.
Balsors űzi mind,
ki szivében szerény, aki félszeg.
Sebaj hát, bármi
sok kínt szerez
hazug tetetése a
csalfa beszédnek.

Jöhet szél, zivatar,
mindennapi fagy,
bármily vereség
fájdalma gyötörjön,
míg kifelé derűs, egyszerű vagy,
művész, ragyogóbb nincs nálad a földön."

"Te fekete ember,
tovább olvasni ne merd!
Nem vagy lélekbúvár,
hogy bensőmben kotorássz.
Mi közöm botrányos
költőd életéhez?
Kérlek, vidd a könyvet,
szórakoztass vele mást!"

A fekete ember
szemrehányón néz felém,
mintha kék okádás
törne át tekintetén,
s mintha mondaná rám:
betörő
zsivány vagyok,
szemtelen-pimaszul itt
kiraboltam valakit.
............................

Pajtás, pajtás,
nyomorult betegen sínylődöm.
Nem is értem okát se, miféle baj ez.
Hol szél fütyörész
a letarlott puszta mezőkön,
majd, mint az ősz a cserést,
agyamat beszitálja a szesz.

Fagyos éjszaka.
Keresztútak néma magánya.
Ablakból nézem, a házba
vendég se jön, se barát.
Tele van szórva a síkság
permetegen-puha mésszel.
Vonuló lovasokként
kertembe gyűltek a fák.

Valahol baljós
éji madár zokog egyre.
Falovasok léptének
kopogó zaja csendbe merül.
S ím a fekete ember
cilinderét megemelve,
hanyagon szétnyitva zakóját,
székembe újra leül.

"Hallj ide, halld!" -
hörög és arcomba mered,
folyton, folyvást
közelít elébem. -
Sose láttam csirkefogót,
kinek ily meddőn,
ily ostoba-mód kell
gyötrődnie ébren.

De talán nem is így van!
Hisz holdas az ég.
Mi kellene hát,
mire vársz, te mimóza, te álmatag?
Tán bizony ő jön titokban,
vastag-combu babád,
s zengetni fogod előtte
fülledt, epedő dalu lantodat?

Már nem tudom merre, de
volt egy falu,
Kalugában talán, vagy
Rjazany-vidéken,
jámbor paraszti
családban élt ott egy fiu,
lenhaja volt, és ragyogott szeme kéken...

S lett siheder ifjú,
költő ráadásul,
nem szálfa-magos, de
amúgy jó markos gyerek.
Volt neki valami nője,
negyvenen is tán túl,
kit hol cemendének, hol meg
kedvesének nevezett."

"Fekete ember, te
leggaládabb jövevény,
régtől övez téged
zord gyalázatod híre.
Bősz dühömben végül
sétapálcám kapom én,
s vágom egyenest pofádba,
dögölj meg!"
.................................

... Kihúnyt a hold.
Hajnal kék fénye dereng.
Ó éj, mi mindent
zúztál össze ma éjszaka?
Cilinderesen állok.
Nincs más idebent,
csak én egyedül...
s a tükör bezuzott fala...

Öreg leszek, vénebb a téli napnál,
kedvem sötét lesz és hajam fehér.
S mint a csitult patak a torkolatnál,
lankadt szívemben meglassul a vér.

Ha harmat-hűssel ér az este, fázom,
nem melegít az elzúgott tusa,
s ha támadok, az ugrást elhibázom,
mint Akela, a dzsungel farkasa.

Csak csöndre várok és komor követre
s barlang-homályba visszaroskadok.
Míg zeng az erdő s forró ütközetre
rohannak boldog, ifjú farkasok.

Sokféle a madár, s egyik ezt, másik azt
Leginkább kedveli,
Ezt ékes szólása, amazt pedig tarka
Tolla kedvelteti.
Kit én választottam, a dal-mesterséghez
Nem ért az a madár.
S egyszerű, mint magam... félig feketében,
Félig fejérben jár. 

Nekem valamennyi között legkedvesebb
Madaram a gólya,
Édes szülőföldem, a drága szép alföld
Hűséges lakója.
Tán ezért szeretem annyira, mert vele
Együtt növekedtem;
Még mikor bölcsőmben sírtam, ő már akkor
Kerepölt fölöttem. 

Vele töltöttem a gyermekesztendőket.
Komoly fiú valék.
Míg társim a hazatérő tehéncsordát
Estenként kergeték:
Én udvarunkon a nádkúp oldalánál
Húztam meg magamat,
S némán szemléltem a szárnyokat-próbáló
Kis gólyafiakat. 

És elgondolkodtam. Jól tudom, az gyakran
Fordult meg fejembe':
Miért hogy az ember nincs úgy, mint a madár,
Szárnyakkal teremtve?
Csak a messzeséget járhatni meg lábbal
S nem a magasságot;
Mit ér nekem, mit a messzeség? mikor én
A magasba vágyok. 

Fölfelé vágytam én. Ah, ugy irigyeltem
Sorsáért a napot,
A föld fejére ő tesz világosságból
Szőtt arany kalapot.
De fájt, hogy estenkén megszúrják... mert hiszen
Foly keblébül a vér;
Gondolám: hát így van? hát aki világít,
Ilyen jutalmat nyér? - - 

Kívánt időszak az ősz a gyermekeknek,
Mint anya jön elé,
Aki fiainak számára kosarát
Gyümölccsel terhelé.
Én ellenségeműl néztem az őszt, s szólék,
Ha gyümölcsöt hozott:
Tartsd meg ajándékod, ha kedves madaram,
A gólyát elcsalod. 

Szomorodott szívvel láttam gyülekezni,
Midőn távozának;
Miként most eltűnő ifjuságom után,
Ugy néztem utánok,
S milyen bús látvány volt a házak tetején
A sok üres fészek,
Szellő lehelt reám, sejtés halk szellője,
Hogy jövőmbe nézek. 

Mikor tél multával fehér hó-subáját
A föld levetette,
S virággal zsinórzott sötétzöld dolmányát
Ölté föl helyette:
Akkor az én lelkem is felöltözék új,
Ünnepi ruhába,
S gólya-várni néha elballagtam egész
A szomszéd határba. - 

Később, hogy a szikra lángra lobbant, ahogy
Ifju lett a gyermek:
Talpam alatt égett a föld, nekiesem,
És paripán termek,
S megeresztett kantárszárral vágtaték ki
A puszták terére...
Még a szél is ugyan nekigyürközött, hogy
Lovamat elérje. 

Szeretem a pusztát! ott érzem magamat
Igazán szabadnak,
Szemeim ott járnak, ahol nekik tetszik,
Nem korlátoztatnak,
Nem állnak körűlem mogorva sziklák, mint
Fenyegető rémek,
A csörgő patakot hányva-vetve, mintha
Láncot csörgetnének. 

És ne mondja senki, hogy a puszta nem szép!
Vannak szépségei,
De azokat, mint a szemérmes lyány arcát,
Sürű fátyol fedi;
Jó ismerősei, barátai előtt
Leteszi fátyolát,
S rajta vesz merően a megbűvölt szem, mert
Tündérkisasszonyt lát. 

Szeretem a pusztát! be-bekalandoztam
Tüzes paripámon,
S midőn már ott jártam, ahol fizetésért
Sincs emberi lábnyom:
Lovamról leszálltam, gyepre heveredtem.
Egy futó pillanat
A tóra mellettem, s benne kit látok meg?
Gólya barátomat. 

Oda is elkísért. Együtt ábrándoztunk
A puszta legmélyén,
Ő a víz fenekét, én a délibábot
Hosszasan szemlélvén.
Igy töltöttem vele gyermekségemet és
Ifjuságom javát,
Azért kedvelem, bár se' tolla nem ragyog,
Se' szép hangot nem ád. 

Mostan is kedvelem és úgy tekintem én
A gólyamadarat,
Mint egyetlen valót, mely egy átálmodott
Szebb korból fönnmaradt.
Megérkezésedet még mostan is minden
Esztendőben várom,
S kivánok szerencsés útat, ha távozol,
Legrégibb barátom! 


A hársfa mind virágzik,
a csíz mind énekel,
a lomb sugárban ázik,
csak szíved alszik el.

Nyílnak feléd a lányok,
mint ékszer-ládikók -
nem is figyelsz utánok,
kedved beszőtte pók.

Már csak hitet szeretnél,
szolgálnád Ég-Urát,
minden hiút levetnél,
viselnél szőrcsuhát.

A hársfa mind virágzik,
a csíz mind énekel,
a lomb sugárban ázik,
csak szíved alszik el.

A hosszú, hosszú, hosszú éjszakán
ágyamra ül fásultan a magány,
és rámtekint és nézdeli magát,
és fésüli hosszú, hosszú haját. 

Eszelős hölgy. A szeme oly szelíd,
és bontja, oldja tornyos fürtjeit,
és oldja, bontja - percre perc enyész -
és újra kezdi mindig. Sose kész. 

És oldja álmom, bontja gondomat,
álomtalan partokra hívogat.
Ha szunnyadok, csörrennek fésüi,
hosszú haját nevetve fésüli. 

Csak hallgatom álomban, éberen,
hogyan motoz-motoz az éjjelen.
Most újra kezdi. Végtelen haja
oly hosszú, hosszú, mint az éjszaka.


Az különös.
Gömbölyű és gyönyörű,
csodaszép és csodajó,
nyitható és csukható,
gomb és gömb és gyöngy, gyürű.
Bűvös kulcs és gyertya lángja,
színes árnyék, ördöglámpa.
Játszom ennen-életemmel,
búvócskázom minden árnnyal,
a padlással, a szobákkal,
a fénnyel, mely tovaszárnyal,
a tükörrel fényt hajítok,
a homoknak, a bokornak,
s a nap - óriás aranypénz -
hirtelen ölembe roskad.
Játszom két színes szememmel,
a két kedves, pici kézzel,
játszom játszó önmagammal,
a kisgyermek is játékszer.
Játszom én és táncolok,
látszom én, mint sok dolog.
Látszom fénybe és tükörbe,
játszom egyre, körbe-körbe.
Játszom én és néha este
fölkelek,
s játszom, hogy akik alusznak,
gyerekek.

Bundás halász áll a jégen,
talpas, tenyeres.
Se hálója, se varsája,
mégis halra les.

Ladik nélkül megy a vízre,
hullámokra döl,
gumiruha nélkül bátran
víz alá merül.

Tátogató ezüsthalak
seregébe csap,
a víz csattan, nyelve csetten,
nyeli a halat.

Jégországban jég a háza,
jég az ablaka,
párát fújó fehér kályha
a mackó maga.

Karmos mancsát hasra téve
ott elszundikál,
s morgolódik, hogyha kívül
jajgat a sirály. 

A jó sör, ó, jön is megy is
Sebaj, ha rongyom rámegy is
Culám, cipőm is eladó
A jó sör, ó, a búra jó

Hat ökröm volt, de kitűnő
Ami a fő: ugartörő
Elolvad áruk, mint a hó
A jó sör, ó, a búra jó

A jó sör, ó, jön is...

Nyakam töröm, csak jöjj söröm
A konyhatündért tömködöm
Jöhet a szégyenpad és bitó
A jó sör, ó, a búra jó

||: A jó sör, ó, jön is... :||

A játszótársam, mondd, akarsz-e lenni,
akarsz-e mindig, mindig játszani,
akarsz-e együtt a sötétbe menni,
gyerekszívvel fontosnak látszani,
nagykomolyan az asztalfőre ülni,
borból-vízből mértékkel tölteni,
gyöngyöt dobálni, semminek örülni,
sóhajtva rossz ruhákat ölteni?
Akarsz-e játszani mindent, mi élet,
havas telet és hosszu-hosszu őszt,
lehet-e némán teát inni véled,
rubin-teát és sárga páragőzt?
Akarsz-e teljes, tiszta szívvel élni,
hallgatni hosszan, néha-néha félni,
hogy a körúton járkál a november,
az utcaseprő, szegény, beteg ember,
ki fütyürész az ablakunk alatt?
Akarsz játszani kígyót, madarat,
hosszú utazást, vonatot, hajót,
karácsonyt, álmot, mindenféle jót?
Akarsz játszani boldog szeretőt,
színlelni sírást, cifra temetőt?
Akarsz-e élni, élni mindörökkön,
játékban élni, mely valóra vált?
Virágok közt feküdni lenn a földön,
s akarsz, akarsz-e játszani halált?

Kék tűzeső hamu lett, lemondtam a kóborlásról.
Legelőször most szeretek, búcsúzva duhajkodástól.
Kívántam a bort, a leányt; s mi voltam? Elgazosult kert.
De most az ivást, mulatást megutáltam: rontja az embert.

Csak téged lássalak én, az örvényt barna szemedben.
Ne bolyongj a múlt sűrűjén, ne lakjék más a szívedben.
Te finom suhanású leány, makacs szíved érti-e végre,
A csibész szeretni tud ám, és engedelmes a vére.

Fene mind az ivóhelyeket. Verset sem írok, ha kívánod.
Simogatnám lágy kezedet, s hajadat, mint őszi virágot.
Örökre nyomodba megyek - itthon, vagy akárhova távol.
Legelőször most szeretek búcsúzva duhajkodástól.

Örökre nyomodba megyek - itthon, vagy akárhova távol.
Legelőször most szeretek búcsúzva duhajkodástól.

Az utcánkban a Kenguru
újságot hordott remekül,
elhozott minden hírlapot,
s az erszényében egy gyerek ült.

Fickándozott a Kenguru,
anyja úgy hívta: Gurigácska,
leckét is írt az erszény-mélyben,
de fel-felbukkant egy puszilásra.

Tegnap láttam a Kengurut,
ott ment a téren, ügyesen,
de nem mosolygott, akárki látta,
s hasán az erszény - üresen.

Gondolkodtam a Kengurun,
tán kakaskánál is szomorúbb,
hisz krajcárnál is jobban fájhat,
ha egy kenguru-gyerek elgurul.

El is megyek a Kenguruhoz,
majd elkávézunk, csevegünk,
és beköltözöm az erszényébe -
ne legyen mégse egyedül!

1. Én sem volnék, ha nem volnál,
Ha te hozzám nem hajolnál.
Te sem volnál, ha nem volnék,
Ha én hozzád nem hajolnék.

2. Osztódom én, osztódol te,
Só vagy az én kenyerembe.
Mosoly vagy a bajuszomon,
Könny vagyok a két szemedben.

3. Köt a véred, köt a vérem,
Szeretőm vagy és testvérem.
Köt a vérem, köt a véred,
Szeretőd vagyok s testvéred.

4. Szellőm vagy, ki megsimogatsz,
Viharom, ki szerteszaggatsz.
Szellőd vagyok, ki simogat,
Viharod, ki szétszaggatlak.

5. Ha nem volnék, te sem volnál,
Én sem volnék, ha nem volnál.
Vagyunk ketten két szép nyárfa,
S búvunk egymás árnyékába.

A kis Jézus aranyalma,
boldogságos szűz az anyja,
két kezével ápolja,
lábaival ringatja.

Ó te dudás, mit szundikálsz,
fényes az ég, nem kell lámpás,
verjed, verjed citerád,
zengj Jézusnak szép nótát!

Kivül-belül szomorú csárda ez
A Kutyakaparó,
Éhen-szomjan szokott itt maradni
A jámbor útazó,
Mert eledelt nem kap, és hogyha csak
Rápillant borára,
Megátkozza Nóét, hogy szőlőt is
Vett be a bárkába. 

A kis szobán hosszu vékony asztal
Nyujtózkodik végig,
Feldőléstül erőtlen lábai
Már csak alig védik.
Amily hosszu az asztal, mellette
Olyan hosszu a pad,
Közepe, nem a sok űlés, hanem
Vénség miatt horpad. 

Átellenben az ágy. Réges-régen
Lehetett megvetve;
Lefekünni beléje, nem támad
Senkinek is kedve.
Fejét egyik vállára bocsátá
A pufók kemence,
Redők gyanánt tisztes agg homloka
Meg van repedezve. 

Mogorva vén ember itt a csaplár,
Szavát sem hallani,
Szájat ő csak azért tart, hogy legyen
Mivel ásítani.
Ilyen a csaplár, a vén Dömötör;
Hát a felesége?
Ez takaros menyecske lehetett
Annak idejébe'. 

De az idő a szegény jó asszonyt
Megviselte rútul,
Noha ötven, ötvenöt esztendőn
Még nem igen van túl.
Boglyas fakó haja beillenék
Repce-petrencének,
És melléje mindjárt szörnyü képe
Madárijesztőnek. 

Ő sem igen beszél; s ha szól, száját
Szidalomra nyitja,
Hogy a vármegye a betyárokat
Már mind kipusztítja;
Még mikor a világ ezeké volt,
Ha nem csordult, cseppent,
De ezek híjával a kereset
Egészen megcsökkent. - 

Odabenn a Kutyakaparóban
Igy forog a világ,
Ily szomorún, s az ember vidámabb
Dolgot kivűl se' lát.
Ablaka csak egy van, és annak is
Üveg csak a fele,
Fele pedig ó kalendáriom
Kitépett levele. 

Pendelyes gyerek voltam még, mikor
Az az eső esett,
Mely falának kétharmad részéről
Levitte a meszet,
S ami rajta imitt-amott maradt,
Az egészen sárga,
S korommal írt furcsa figurákkal
Van telefirkálva. 

Pózna végén abroncs a cégére,
Ha véle összevesz
A szellő, mint az akasztott ember,
Oly búsan lengedez.
Jószágból a csaplárnak nem jutott
Egyéb egy kuvasznál;
A ház végénél szundikál naphosszat,
Nem árt, nem is használ. 

És amilyen maga ez a csárda,
Olyan a vidéke,
Körülötte a homokbuckáknak
Se' hossza, se' vége.
A meztelen homokban alig teng
Egy-két gyalogbodza,
Mely fekete gyümölcsét nyaranként
Kedvetlenül hozza. 

A harangszó a távol falukból
Meghalni jár ide,
S az eltévedt madár körülnéz csak
S odább megy ízibe.
Még a nap sem süt itt úgy, mint máshol;
Bágyadtabb sugára,
Mintha szánakozva tekintene
Ez árva csárdára. 

A csárdától vagy száz lépésnyire,
Kopár dombtetőn fent,
Senki által meg nem látogatva,
Áll egy régi kőszent;
Ennek is valaki egy kopott tarisznyát
Akasztott nyakába,
Mintha mondta volna: menj isten hirével,
Mit állsz itt hiába! 


Egy szűk, kicsiny botban viszem
a szent tüzet felétek,
én örök újra bújtó,
és kormos lámpagyújtó.
Fölgyújtom a vak éjet.
A rézkupaknak öblén
halkan szitál a tört fény,
ha jő az alkonyat,
s alélt kanócok, álmos utcalámpák
szomjúhozzák piros tűzcsókomat. 

Ki sejti, hogy a réz-szitán
egy vad tűztenger ég benn,
s a gyáva pillelángban
egy lázadó világ van
bebörtönözve mélyen?
Csak én tudom, ha tűzsugáros
vörös szemekkel int a város,
s rám hull a sűrü köd,
és tűzbotommal görbe utcasarkon
én kormos ember, csöndben eltünök.

Hát rossz vagyok? szótlan? borús? hideg?
Bocsáss meg érte. Hisz ha tudnám,
A világ minden fényét s melegét
Szórva adnám.

Kastélyokat. Pálmákat. Táncokat.
Ibolyákkal a téli Riviérát.
Vagy legalább egy-egy dús, összebújt,
Boldog órát.

De most oly nehéz. Most egy sugarat
Se tudok hazudni, se lopni.
Vergődő és fénytelen harcokon
El kell kopni.

Az Antikrisztus napjai ezek,
Csillog a világ szörnyű arany-szennye.
Röhögő senkik, balkörmű gazok
Szállnak mennybe.

S én lent vergődöm, és nem tudja más,
Hogy csöndem éjén milyen jajok égnek.
De légy türelmes. Jön még ideje
Szebb zenéknek.

Csak légy türelmes. Maradj, míg lehet,
Váró révem, virágos menedékem.
Most álarc van rajtam, zord és hideg,
De letépem,

Vagy szelíden, míg elfutja a könny,
Öledbe hajló arcomról lemállik,
S te ringatsz, ringatsz jó térdeiden
Mindhalálig.


Bátor a kis aligátor,
ki még alig-aligátor,
kikecmereg a tojásból,
s már támad,
kapkod utánad.
Tűfoga villogó sorba,
rád sziszeg, tátog a torka,
bátor
a kis alig-aligátor.

Ápolóját kiutálja
a kígyónagy
iguána.

Elrontotta
kényes gyomrát,
fölfalt három
mérges kobrát.

Iguána, iguána!
Nincsen kobra,
aki szánna.

- Tudjátok?
Tudjátok?
Tudjátok?
Tudjátok?
Persze hogy már tudjátok,
tudom én, hogy tudjátok,
bizonyosan,
bizonyosan,
bizonyosan tudjátok!

- Nem! Nem! Nem! Nem!
Nem tudunk mi semmit,
nem hallottunk semmit,
se nem láttunk, se hallottunk,
nem is tudunk
semmit!

- Tudjátok-e, hogy az A?
Tudjátok-e, hogy a PÁM?
Tudjátok-e, hogy a NAK?
Tudjátok-e: az apámnak
negyven szépszál fia van,
nem húsz fia,
nem is harminc -
kerek negyven fia van!

- Hó! Hó! Hó! Hó!
Nagy lódító!
- Hó! Hó! Hó! Hó!
Nagy lódító!
Még hogy húsz,
vagy még hogy harminc,
elhinnénk, ha te mondod.
De hogy negyven,
kerek negyven -
csinálj másból bolondot!

- Tudjátok-e, hogy a KU?
Tudjátok-e, hogy a TYÁK?
Tudjátok-e, hogy a kutyák,
vizslák, tacskók, foxik, dogok,
agarak és komondorok
mától fogva repülnek?
Nem is kúsznak,
nem is úsznak,
de mint a sas, repülnek?

- Hó! Hó! Hó! Hó!
Nagy lódító!
- Hó! Hó! Hó! Hó!
Nagy lódító!
Még hogy kúsznak,
még hogy úsznak,
elhinnénk, ha te mondod.
De hogy mint a sasok,
szállnak -
csinálj másból bolondot!

- Tudjátok-e, hogy az ÉG?
Tudjátok-e, hogy a BOL?
Tudjátok-e, hogy a TON?
Az égbolton holnapután
kerék forog nap helyett?
Nem is lábos, nem is lángos -
aranykerék, nap helyett!

- Hó! Hó! Hó! Hó!
Nagy lódító!
- Hó! Hó! Hó! Hó!
Nagy lódító!
Még hogy lábos,
még hogy lángos,
elhinnénk, ha te mondod.
De hogy kerék,
aranykerék -
csinálj másból bolondot!

- Tudjátok-e, hogy a TEN?
Tudjátok-e, hogy a GER?
Tudjátok-e, hogy a BEN?
A tengerben, lenn a mélyben
töltött puskás őr vigyáz?
Nem kopjával,
nem szablyával -
töltött puskával vigyáz!

- Hó! Hó! Hó! Hó!
Nagy lódító!
- Hó! Hó! Hó! Hó!
Nagy lódító!
Még hogy kopjával,
szablyával,
elhinnénk, ha te mondod.
De hogy megtöltött puskával -
csinálj másból bolondot!

- Tudjátok-e, hogy az OR?
Tudjátok-e, hogy a RO?
Tudjátok-e, hogy a MAT?
Az orromat
se kezemmel,
se lábammal
soha el nem érhetem,
se lábammal,
se kezemmel,
se lovon,
se gyalogszerrel
bizony el nem érhetem!

- Hó! Hó! Hó! Hó!
Nagy lódító!
- Hó! Hó! Hó! Hó!
Nagy lódító!
Se lovon,
se gyalogszerrel,
még elhinnénk, ha mondod.
De hogy kézzel
ne érnéd el -
csinálj másból bolondot!

Jön a tavasz, megy a tél,
barna medve üldögél:
- Kibujás vagy bebujás?
Ez a gondom óriás!

Ha kibujok, vacogok,
ha bebujok, hortyogok;
ha kibujok, jót eszem,
ha bebujok, éhezem.

Barlangból kinézzek-e?
fák közt szétfürkésszek-e?
lesz-e málna, odu-méz?
ez a kérdés de nehéz!

Sokféle kismackó van itt: 
Az egyikük hazája trafik, 
Kettőé üvegfúvóműhely, 
És mindé csupa nagyszerű hely! 
Kül- s belföld, nyomda, játékbolt... 
És egy sincs, aki már másé volt. 

Habár ezt is ki tudja? 
Melyik játékmedvéje 
Emlékezik egy fiúra, 
Aki annyit, annyit nézte 
Még akkor, a boltkirakatban - 
Ez kinyomozhatatlan.

Egy platánfa mély odvában 
senkitől sem látott ház van.

Küszöbén egy mókus ül, 
egymagában, egyedül.

Cseresznyézik eleget,
s mindenfélét kötöget.

Amíg eszi a diót:
köt közben egy szép trikót;

mogyorót is ropogtat, 
kesztyűt köt, meg zoknikat...

Tőle jöhet a hideg! 
Az se baj, ha jön a tél! 
Napszálltáig kötöget, 
a küszöbön üldögél, 
pulóvert köt ügyesen,
s nem fog fázni sohasem!

Nem Pesten történt, amit hallotok.
Ott ily regényes dolgok nem történnek.
A társaságnak úri tagjai
Szekérre ültek és azon menének.
Szekéren mentek, de ökörszekéren.
Két pár ökör tevé a fogatot.
Az országúton végig a szekérrel
A négy ökör lassacskán ballagott. 

Világos éj volt. A hold fenn vala;
Halványan járt a megszakadt felhőkben,
Miként a bús hölgy, aki férjinek
Sírhalmát keresi a temetőben.
Kalmár szellő járt a szomszéd mezőkön.
S vett a füvektől édes illatot.
Az országúton végig a szekérrel
A négy ökör lassacskán ballagott. 

A társaságban én is ott valék,
S valék szomszédja épen Erzsikének,
A társaságnak többi tagjai
Beszélgetének s énekelgetének.
Én ábrándoztam s szóltam Erzsikéhez:
"Ne válasszunk magunknak csillagot?"
Az országúton végig a szekérrel
A négy ökör lassacskán ballagott. 

"Ne válasszunk magunknak csillagot?"
Szólék én ábrándozva Erzsikéhez.
"A csillag vissza fog vezetni majd
A mult időknek boldog emlékéhez,
Ha elszakaszt a sors egymástul minket."
S választottunk magunknak csillagot.
Az országúton végig a szekérrel
A négy ökör lassacskán ballagott.

Nekem az a mániám,
hogy nem vagyok
egy névtelen
pávián!
Tudjátok meg,
bármily fura,
az én nevem
Terembura!
A majmok közt
én vagyok a
Világ Ura!

1. Jonatán, a kapitány húsz éves sem volt talán,
Messze-messze délen járt és fogott egy pelikánt.

2. Másnap látja Jonatán: tojt egyet a pelikán.
Fehér tojásából kikelt egy második pelikán.
- Nála is szebb volt talán.

3. E második pelikán, hát ez is tojt egyet ám.
Fehér tojásából kikelt egy harmadik pelikán.
Nála is szebb volt talán.

4. E harmadik pelikán, hát ez is tojt egyet ám.
... És ez így ment volna ám hosszú időn át,
Ha Jonatán, a kapitány a tojásból nem süt egy jó rántottát
Idejekorán


Aranyos levelek kavarognak
rózsás vizű őszi tavon,
mint űrbeli lepkerajoknak 
libegése a csillagokon.
Rokonom, szeretőm ez az este
meg a völgy, melyen ősz rohan át!
A kamasz szél titkokat esdve
emelinti a nyír rokolyát.

Oly hűvös a völgy meg a lelkem,
a puha fürtű juhnyáj a homály,
túl-túl a haló-szagú kerten
csengő nevető dala szál.
Ilyen őszi borús üzenettel
nem volt tele még a szívem.
Jó volna a fűzlevelekkel
elringani néma vizen.

Refr. (5x):
Holdként 
csavarogni a réten, 
hol széna a jószagú ágy!
Örömöm keresem ködös égen,
Szerelem, hol a vágy? Hol a vágy?

Figyeljetek, ez nem mese,
ilyent nem olvassz könyvbe se. 

Aranyt visznek az angolok
s én rímet, verset hangolok. 

Ez a jutalom és a bér
Anglia vére, sárga vér. 

Másutt pangás, a tőke fogy.
S a Daily News azt írja, hogy 

Kanada földjén valahol,
egy aranyvonat zakatol. 

Egymásba fűzve hét vagon,
arannyal rakva vastagon. 

Megy csendesen, megy hangtalan
sok millió dollár arany. 

Asztmás, uzsorás, béna, agg,
cammog a vonat hallgatag. 

A mozgó Wertheim-kassza fut,
amerre megy, arany az út. 

Ujjonganak a városok,
hiznak a hájas gyárosok. 

Gurul - nem látja senki se -
a yankeek új kriszkindlije. 

Egy könny... egy élet... mennyit ér?...
Egy pennyt ér... két pennyt ér... 

Szalutál a kis vasutas:
Ez az előkelő utas. 

Vas ketreciben áll az őr,
a karja kard, a szeme tőr. 

A fűtőt nyűgzi a varázs,
úgy érzi, arany a parázs. 

A föld oly néma, mint a sír
s a rongyos masiniszta sír.


A szobában van a szekrény,
mint a vár, mint a vár!
Rajta széles, régi zár.
Bent magasra tornyosodva
félsötétben polca, odva
mindent, mindent rejteget!
Rémeket? Ingeket!
Ingek csücske, mint a zászló,
minden reggel integet.
Egyszer belebujt a macska,
cirmos macska, szép, komoly,
ült bent, mint egy vén bagoly;
irigyeltük, kizavartuk
mérgesen,
hogy mer ő a várba ülni,
szemtelen, szemtelen!

A Hold egy óra mulva jön föl
S a nagy országút verett,
Városba vivő, köves útján
Jönnek
A távoli szekerek. 

Följött a Hold, muzsikák szólnak
És őszi harmat pereg.
S nyikorogva, fehér Hold-fényben
Jönnek
A távoli szekerek. 

Ki álmában a Holdnak fordul,
Nyugtalanul szendereg,
Mikor távolról iparkodva
Jönnek
A távoli szekerek. 

Városba tartnak adni, venni,
Rossz kerekük nyekereg,
Nyikorogva és nyekeregve
Jönnek
A távoli szekerek. 

A Hold elfordul, hajnal lesz már
S a hajnalban egy sereg
Villamos lámpa alszik el, ha
Jönnek
A távoli szekerek. 

A városban ébrednek kinnal
Szegény, törött emberek
S várják azokat, akik jönnek:
Jönnek
A távoli szekerek. 

Leesik a Hold elfáradva
S a Nap, mint bíbor, kerek,
Kacagó csoda hág az égre:
Jönnek
A távoli szekerek.

Vándorszinész korában Megyeri
(Van-e, ki e nevet nem ismeri?)
Körmölgeté, mint más, a színlapot.
Kapott
Ezért
Egyszer vagy öt forintnyi bért,
Amint mondom, vagy öt forintnyi bért. 

Először is hát tintáért megyen,
Ha ismét írni kell, hogy majd legyen.
A tintás üveget pedig hová
Dugá?
Bele
Kabátja hátsó zsebibe,
Amint mondom, kabátja zsebibe. 

S hogy pénzre tett szert, lett Megyeri vig,
S hazafelé menvén, ugrándozik.
Hiába inti őt Szentpéteri:
"Kari,
Vigyázz!
Kedved majd követendi gyász,
Amint mondom, majd követendi gyász." 

Úgy lett. A sok ugrándozás alatt
Kifolyt a tinta; foltja megmaradt.
Megyeri elbusúl - kedvét szegi
Neki
A folt,
Mivel csak egy kabátja volt,
Amint mondom, csak egy kabátja volt. 

Mi több: kabátja éppen sárga volt,
És így annál jobban látszott a folt.
"Eldobnám - szólt - de mással nem birok;"
Ez ok
Miatt
Hordá, mig széjjel nem szakadt,
Amint mondom, mig széjjel nem szakadt. 


Be jó volt még jég födött,
csend jég alatt és jég fölött.
Nagy hallgatás volt mindenütt,
ma minden kis nesz szíven üt.

Hó s jég takarta volt a part
és engem is a jég takart.
Vastag, páncélos szürke jég
közömbös, mint a téli ég

Nem bántott semmi bántalom,
nem ártott semmi ártalom,
a szél a jégen elszaladt,
nem borzolt fel a jég alatt.

A kő a jégen fenn akadt,
nem ütött meg a jég alatt,
áldott, kit ily nagy csend födött,
csend jég alatt és jég fölött.

Elment a jég, jaj, mindenütt
s ma minden kis nesz szíven üt.
Vagyok mezítelen kék elem
s testem-lelkem védtelen.

Belém tekint a cipruság,
borzol a szél: szomorúság,
a Nap is bennem sistereg,
kővel dobál a kis gyerek.

Ma minden bennem él, mulat,
a pillanat, a hangulat,
s akár hiszik vagy nem hiszik:
minden madár belém iszik.

Fáj az eső, a szép idő,
a surranó szitakötő,
minden zavar s fölkavar
s minden csupa zűrzavar.

A csillagoktól csillogok
vagy elbújtak a csillagok,
egyszerre fáj már este tájt
minden mi sok-sok este fájt.

Ó emberek, nem alhatok,
fájdalmam a fájdalmatok,
itt tükrözik keresztetek,
és borzadok, és reszketek...

1. Bóbita, Bóbita táncol,
Körben az angyalok ülnek,
Béka-hadak fuvoláznak,
Sáska-hadak hegedülnek.

2. Bóbita, Bóbita játszik,
Szárnyat igéz a malacra,
Ráül, ígér neki csókot,
Röpteti és kikacagja.

3. Bóbita, Bóbita épít,
Hajnali köd-fal a vára,
Termeiben sok a vendég,
Törpekirály fia-lánya.

4. Bóbita, Bóbita álmos,
Elpihen őszi levélen,
Két csiga őrzi az álmát,
Szunnyad az ág sűrűjében.

.

Edward király, angol király
Léptet fakó lován:
Hadd látom, úgymond, mennyit ér
A velszi tartomány. 

Van-e ott folyó és földje jó?
Legelőin fű kövér?
Használt-e a megöntözés:
A pártos honfivér? 

S a nép, az istenadta nép,
Ha oly boldog-e rajt'
Mint akarom, s mint a barom,
Melyet igába hajt? 

Felség! valóban koronád
Legszebb gyémántja Velsz:
Földet, folyót, legelni jót,
Hegy-völgyet benne lelsz. 

S a nép, az istenadta nép
Oly boldog rajta, Sire!
Kunyhói mind hallgatva, mint
Megannyi puszta sir. 

Edward király, angol király
Léptet fakó lován:
Körötte csend amerre ment,
És néma tartomány. 

Montgomery a vár neve,
Hol aznap este szállt;
Montgomery, a vár ura,
Vendégli a királyt. 

Vadat és halat, s mi jó falat
Szem-szájnak ingere,
Sürgő csoport, száz szolga hord,
Hogy nézni is tereh; 

S mind, amiket e szép sziget
Ételt-italt terem;
S mind, ami bor pezsegve forr
Túl messzi tengeren. 

Ti urak, ti urak! hát senkisem
Koccint értem pohárt?
Ti urak, ti urak!... ti velsz ebek!
Ne éljen Eduárd? 

Vadat és halat, s mi az ég alatt
Szem-szájnak kellemes,
Azt látok én: de ördög itt
Belül minden nemes. 

Ti urak, ti urak, hitvány ebek!
Ne éljen Eduárd?
Hol van, ki zengje tetteim --
Elő egy velszi bárd! 

Egymásra néz a sok vitéz,
A vendég velsz urak;
Orcáikon, mint félelem,
Sápadt el a harag. 

Szó bennszakad, hang fennakad,
Lehellet megszegik. --
Ajtó megől fehér galamb,
Ősz bárd emelkedik. 

Itt van, király, ki tetteidet
Elzengi, mond az agg;
S fegyver csörög, haló hörög
Amint húrjába csap. 

"Fegyver csörög, haló hörög,
A nap vértóba száll,
Vérszagra gyűl az éji vad:
Te tetted ezt, király! 

Levágva népünk ezrei,
Halomba, mint kereszt,
Hogy sirva tallóz aki él:
Király, te tetted ezt!" 

Máglyára! el! igen kemény --
Parancsol Eduárd --
Ha! lágyabb ének kell nekünk;
S belép egy ifju bárd. 

"Ah! lágyan kél az esti szél
Milford-öböl felé;
Szüzek siralma, özvegyek
Panasza nyög belé. 

Ne szülj rabot, te szűz! anya
Ne szoptass csecsemőt!..."
S int a király. S elérte még
A máglyára menőt. 

De vakmerőn s hivatlanúl
Előáll harmadik;
Kobzán a dal magára vall,
Ez íge hallatik: 

"Elhullt csatában a derék --
No halld meg Eduárd:
Neved ki diccsel ejtené,
Nem él oly velszi bárd. 

Emléke sír a lanton még --
No halld meg Eduárd:
Átok fejedre minden dal,
Melyet zeng velszi bárd." 

Meglátom én! -- S parancsot ád
Király rettenetest:
Máglyára, ki ellenszegűl,
Minden velsz énekest! 

Szolgái szét száguldanak,
Ország-szerin, tova.
Montgomeryben így esett
A híres lakoma. -- 

S Edward király, angol király
Vágtat fakó lován;
Körötte ég földszint az ég:
A velszi tartomány. 

Ötszáz, bizony, dalolva ment
Lángsírba velszi bárd:
De egy se birta mondani
Hogy: éljen Eduárd. -- 

Ha, ha! mi zúg?... mi éji dal
London utcáin ez?
Felköttetem a lord-majort,
Ha bosszant bármi nesz! 

Áll néma csend; légy szárnya bent,
Se künn, nem hallatik:
"Fejére szól, ki szót emel!
Király nem alhatik." 

Ha, ha! elő síp, dob, zene!
Harsogjon harsona:
Fülembe zúgja átkait
A velszi lakoma... 

De túl zenén, túl síp-dobon,
Riadó kürtön át:
Ötszáz énekli hangosan
A vértanúk dalát.

A városvég itt csupa szürke ház,
a részegekre angyalka vigyáz,
s a villanyfényben, mint aranykehelyben
alusznak a tűzfalak, háztetők,
s a sorompón túl ében-szín lepelben
zizegnek a láthatatlan mezők --
a messzeség öblén pár pisla fény ég,
mögöttük nyugodt mélység a sötétség --

Ha becézésem és csókom se kell,
kicsi lány, mivel ringassalak el?
Ha elzár tőlem a buta lakat,
lesajnál minket majd a virradat.
Bámuljuk egymást búslakodva és
szánk sarkát bontja már a nevetés.

Te! ha hiszed, ha nem hiszed,
úgy szeretem nevetésedet,
mint kinn ezt az éjszakát,
lámpavilágos éjszakát --
aranypor mállik az éj válláról,
s szemközt a sarkon a cégtábláról
furcsán szökken a pentameter-sor elő:
"Tóth Gyula bádogos és vízvezeték-szerelő"
-- a nevetésed is ílyen bolond:
mindenre illik és semmit se mond.

Üldögélünk csendesen,
két jó-gyerek, rendesen,
messzi kocsma-zene hallszik,
a környéken minden alszik,
az alkóvban odaát
mélyen alszik anyukád
s szomszédban a Vakos néni,
ferdeszájú Vigláb néni,
Baloh úr, a vasutas,
imádód, a kis-inas --

Itt is, ott is, emitt is, amott is
bajszos rendőr őrzi az álmot,
nagyfülü bagoly őrzi az álmot,
mint kinn ezt az éjszakát,
lámpavilágos éjszakát --
itt is, ott is, emitt is, amott is
dongnak az öreg faliórák,
bánatos hangú ingaórák,
fodrozzák az éjszakát --

Alvó lélek, kússz a tájon,
álmodon mint pókfonálon,
huss! huss!
Föl a légbe visz az út,
tág a lég,
tág az út,
tág a lég,
tág az út,
hozd az örömöt, hozd a bút,
hozd az örömöt, hozd a bút,
huss! huss!

Nézd! a ház,
mint a felhő, fényt cikáz,
mozdul, mint a barna-béka,
vele mozdul az árnyéka,
és belőle alvó lelkek
párolognak, légbe kelnek
a kéményből, mint a füst,
az ereszről, mint ezüst --
száll a kövér Vakos néni,
deszka-vékony Vigláb néni,
és köröttük nagy sereg
libben, szökken, hempereg --

Ni, a Gős pék ketté-bomlott
és kergeti önmagát.
Balogh úr a templomtornyot
fújja, mint a furulyát,
azt fújja, hogy "Ne sirasson",
mégis könnyezik belé --
Ott meg a cukrász-kisasszony
tipeg fejjel lefelé --

Vigláb néni peckes-módon
sétálgat a sürgönydróton,
krinolinja lyukas-hordó,
kezében egy napraforgó,
vékony nyakán férfi-gallér,
oldalán egy szép gavallér.
Vigláb bácsi nagy-kesergőn
kuporog egy lámpaernyőn,
nézi párját: "Lássa, kérem,
parádéra megy a pénzem.
Nekem pohár sörre sincsen,
neki fodrász, ruha, minden.
Én megmondtam már ezerszer,
hogy hibás a mai rendszer,
államreform kéne régen,
persze nem hitték. Na tessék!
Adó, lakbér... nem csekélység!
Öt gyermekem van, kérem!"

Oda nézz, szösz-bogár:
ott a boltos lánya áll,
boltnak hisz egy fecskefészket,
benne várja a vevőket;
ez már mégis hajmeresztő,
hogy ma senki be se néz!
Majd belép a szívdöglesztő
hollywoodi filmszinész:
"Kérek kilenc fogkefét,
ráadásul a kezét."
Röptük össze-vissza húz...
rá ne nézz, mert megvakulsz.

Mogyoró Pál ezalatt
megfogott egy sülthalat.
"Tanár úr tudná talán,
milyen hal ez? macskacápa?"
"Rá van írva uszonyára,
de nincs itt az ókulám."
Pál örült, hogy futhatott
és szekundát nem kapott.
És a ritka állatot
vezeti egy hosszu hídon:
"Majd vadászni megtanítom."

Tejes-ember a kéményen
üldögél, mint nyári réten,
kisgyermek lett újra szépen,
mézes-kenyér a kezében.
Távol, öreg bükkfa alatt
labdázik egy fiú-csapat,
ő a szemét rajta-felejti,
mézes-kenyerét halkan leejti,
kicsúszik alóla a rét, meg a kémény,
s eltűnik az éj csipkéi mélyén.

És erre-arra az alvó-csapat
potyog a falról, mint a vakolat.
A villanyfényen átdereng az ég,
s a városon túl látszik a vidék,
a dombok gyengéd-rajzu háta
-- és elcsitul az alvók karneválja.
Jön a söprőgép tompa morajjal,
mögötte a hajnal
fut lobogó szőke hajjal,
csörömpöl a reggel, száll a fény...
és az éji tág csodát,
ezt a fura micsodát
ketten láttuk: te meg én.

1. Alszik a szív és alszik a szívben az aggodalom,
Alszik a pókháló közelében a légy a falon,
Csönd van a házban, az éber egér se kapargál,
Alszik a kert, a faág, a fatörzsben a harkály.

2. ||: Kasban a méh, rózsában a rózsabogár,
Alszik a pergő búzaszemekben a nyár,
Alszik a holdban a láng, hideg érem az égen,
Fölkel az ősz és lopni lopakszik az éjben. :||
Fölkel az ősz és lopni lopakszik az éjben.


Hogy, hogy nem, de egyszer Kolozsvárra jövet
Elveszett az úton, el a török követ.
Pedig egyenest az isztambuli öreg
Szultántól jött volna, ha megjön a követ,
Fényes kísérettel, ahogyan csak jöhet
Konstantinápolyból egy szultáni követ.
Födte a lovát is selyem brokát szövet,
Bíborban, bársonyban lovagolt a követ.
Turbánjára forgót, derekára övet
A fényes szultántól kapott volt a követ.
Csillogtatta a Nap a sok drágakövet,
Éjszaka sem veszhet el egy ilyen követ!
Mégis, amint mondják, Enyed táján jövet
Kámforrá változott, odalett a követ.

Telt-múlt az idő, s a szultánnak szöget
Ütött a fejébe: Hova lett a követ?
Se híre, se hamva! kerékbe is töret
Mindenkit, ha elé nem kerül a követ.
Halál fia, aki parancsot nem követ,
Reggelre meglegyen az elveszett követ!
Agák, bégek, basák, ki csak számbajöhet,
Indultak keresni, hol lehet a követ.
Jöttek dérrel-durral. Enyed táján jövet
Kámforrá változtak, akárcsak a követ.
Dühbe jött a szultán: Biztosan egy követ
Fújnak a piszkosak, s a hóhányó követ.
Együtt szedik ezek a tejről a fölet,
De jaj nektek, agák, bégek, basák, követ!
Azzal lóra pattant, jött, ahogyan jöhet,
Maga a nagy szultán, nem holmi kis követ.
Pompáját leírni fölösleges szöveg,
Koldusnak látszana mellette a követ.
Jött hát, s mit ad Allah? Enyed táján jövet
Eltűnt a szultán is, akárcsak a követ.

Így a mai napig nem tudjuk, az öreg
Szultántól mi hírrel jött volna a követ.
Hódolatot kívánt, vagy csak arany övet?
Ónkupát szegődni jött volna a követ?
Hódoltatni ide ugyan jönni jöhet,
De amit kap, aztán viheti a követ!
Vihetné, de hol van? Enyed táján jövet
El mégsem párolgott kámforként a követ.
Gördítsük le hát a titokról a - követ!
Vénséges vén pince mélyén ült a követ.
Az történt ugyanis, Enyedre béjövet
Szörnyen megszomjazott, s vizet kért a követ.
De vízzel Enyeden, ó, nagyságos követ,
Akkor sem kínáljuk, ha kerékbe töret!
Kortyolt egyet-kettőt, de minthogyha tüzet,
Lett a bortól egyre szomjasabb a követ.
Lement a pincébe... Elég is a szöveg.
Még most is ott iszik az elveszett követ.
Agák, bégek, basák, ki csak számbajöhet,
Jutottak a nyomon, ahová a követ.
Ott van a szultán is, azt fújja az öreg:
Tudtam én, hogy egyszer megkerül a követ!
Én is majd folytatom egyrímű versemet,
Mikor Kolozsvárra érkezik a követ.
Én is majd folytatom egyrímű versemet,
Mikor Kolozsvárra érkezik a követ.

Az én apám, ki egy kietlen tengerparton 
kagylókkal tengette életét,
egy szép napon, amikor szenderedni kezdett, 
magához hívta gyermekét, és szóla eképp:

A dédapám, ki egy irdatlan pusztaságban 
kórókkal tengette életét,
egy szép napon, mikor már szenderedni kezdett, 
magához hívta gyermekét, és szóla eképp:

A szépapám, ki egy viharvert sziklaháton 
mohákkal tengette életét, 
egy szép napon, ahogy már szenderedni kezdett,
magához hívta gyermekét és szóla eképp:

Az ükapám, ki egy homályos barlang mélyén 
csigákkal tengette életét,
egy szép napon, miközben szenderedni kezdett,
magához hívta gyermekét, és szóla eképp:

Az ősapám, ki a napfényes banánfákon 
rügyekkel tengette életét, 
egy szép napon, miközben már-már szenderült, 
hívatta három gyermekét, és szóla eképp:

Makk, makk, makk, mekk, mekk, mekk,
a világ mégis remek!
Egyet mondok: fejlődjünk hát gyerekek!

Mikor születtem, a kezemben kés volt -
azt mondják, ez költemény.
Biz tollat fogtam, mert a kés kevés volt:
embernek születtem én. 

Kiben zokogva bolyong heves hűség,
azt mondják, hogy az szeret.
Óh hívj öledbe, könnyes egyszerűség!
Csupán játszom én veled. 

Én nem emlékezem és nem felejtek.
Azt mondják, ez hogy lehet?
Ahogy e földön marad, mit elejtek, -
ha én nem, te megleled. 

Eltöm a föld és elmorzsol a tenger:
azt mondják, hogy meghalok.
De annyi mindenfélét hall az ember,
hogy erre csak hallgatok. 


Volt egy falu -- nem tudom, hol,
Abba' lakott -- mondjam-é, ki?
Se bajusza,
Se szakálla,
Egy szőrszála
Sem volt néki;
Annálfogva helységében
Nem is hítták egyéb néven:
Kopasz-szájú Szűcs György bátya;
E volt az ő titulája.
No mert (közbe legyen mondva)
Azt az egyet meg kell adni,
Hogy a Szűcs György falujában
Könnyű volt eligazodni:
Mivel ottan minden ember
Névhez jutott olcsó szerrel
Azon felűl, mit az apja
Adott neki, meg a papja.
Nem tudom, ha más vidéken
Megvan-é e szép szokás,
Nem tudom; de nagy kár lenne,
Ha divatból úgy kimenne,
Mint például -- hogy többet ne
Mondjak... a káromkodás! 

Egyébiránt Szűcs György gazda
Semmit is el nem mulaszta,
Hogy bajuszát megnövelje,
Meglévén... a puszta helye. --
Kente, fente ő azt írral,
Kígyóhájjal, medvezsírral,
Ebkaporral, kutyatéjjel;
Meg is nőtt az minden éjjel
-- Tudniillik: álmában;
S ha fölébredt, mennyi kéjjel
Tapogatta... hiában! 

Ami pedig Szűcs György gazdát
Máskülönben illeti:
Nem bolond ember volt ám ő:
Ládájába' pénz, egy bögre,
Azonkívül juha, ökre
És -- szamara volt neki.
Sőt az is szent, hogy már régen
Ott ülne a birószéken,
Hasa, hája, kéknadrága...
Minden kész e méltóságra:
De mit ér, ha nincs bajusz!
Ily anyám-asszonyos képpel
Sosem választá a nép el;
Szavazott rá tíz, vagy húsz. 

Oh ti, kiket a természet
Bajusz-áldással tetézett,
Ti nem is gondolhatjátok,
A csupasz száj mily nagy átok!
Ti, midőn a szúrós serte
Sima állotok kiverte,
Minden szentet sorra szedtek
S a beretvától sziszegtek!
Ti, ha egyszer, hébe-korba'
Beleér levesbe, borba
Szegény ártatlan bajusz; vagy
Télen át rá jégcsap, zúz fagy:
Már az olyan nagy sor nektek!
Már ollót mit emlegettek,
Nem tudván, e szőr mily drága,
Becsesebb a drága gyöngynél:
E hiányzott csak Szűcs Györgynél,
S lám! hiányzott boldogsága.
Mily irígyen nézte másnak,
A legutolsó kapásnak,
Hogy mohos a szája-széle:
Bezzeg, cserélt volna véle!
De mi haszna! mindhiába!
Nincs orvosság patikába,
Széles mezőn, drága kertben,
Vagy más helyen,
Ami neki szőrt neveljen!
S már a bajszot úgy gyülölte,
Hogy legott a méreg ölte,
Látva, hogy nő más embernek,
Vagy korommal fest a gyermek
Sőt csupán ezér' a macskát
Sem tűrhette udvarában, --
S bajuszt kapván áldott nője,
Elkergette, vén korában. 

Történt, hogy oláhcigányok,
(Tudvalevő nagy zsiványok)
Kóborlának a vidéken,
S megszálltak a faluvégen.
Nosza mindjár' sátort ütnek,
Tüzet rakva, főznek, sütnek
Abból, amit valahonnan
Más faluból idehoztak,
Minthogy onnan
Éhen-szomjan
Búcsu nélkül eltávoztak.
Meghíják a rokonságot,
A helybeli cigányságot,
És ezeket tőrül hegyre
Kivallatják mindenképpen:
Mi van? hogy' van a helységben?
S a hallottat szedik begyre.
Épen mint a jó vezér,
Ha az ellenséghez ér,
Minden bokrot és fatörzsöt,
Minden zegzugat kikémel;
Lassan mozdul seregével,
Küld vigyázót, előörsöt,
Puhatolja, merre gyengébb,
Hol erősebb az ellenség;
Nem siet, de csupa szemfül,
S mikor aztán ütközetre
Megy a dolog: gyors a tettre,
Veri a vasat, míg meg nem hűl.
Nemkülönben a bölcs vajda
Haditervet kohol mindjárt:
Nincsen egy ház, nincs egy pajta,
Hogy ne tudná csinyja-binját:
Hol lakik dús özvegy asszony,
Kit jó móddal megkopasszon?
Melyik háznál van eladó
Sári, Panni, Zsuzsi, Kató,
Ki legény után bolondul?
Mert az a jövendölést
Megfizeti ám bolondul!
Kinek esett holmi kára
S van szüksége prófétára,
Hogy nyomába ne jöhessen,
Sőt, ami több, ráfizessen?
Ki szeretne gazdagodni,
Könnyű módon pénzhez jutni:
Ásni onnan, hova nem tett,
Vagy, ha tett is,
A letett kincs
Időközben elszelentett?
Mindez a vén vajda gondja,
Ki nem adná egy vak lóért,
Hogy a magyar kész bolondja. 

Nem kerülte ki figyelmét
Szűcs György uram nyavalyája,
Gondolván, hogy ő kigyelmét
Egy kissé megberetválja.
Nem kell ahhoz néki szappan,
Anélkül is mester abban:
Szőrmentibe, vagy visszára
Beretválni nincsen párja.
Kivált most, hogy az idő
S alkalom oly kedvező;
Ripeg-ropog
A sarló-fog,
Munkától ég a mező;
Nincsen otthon
Csak az asszony,
Hogy megfőzzön,
Vagy dagasszon;
Vagy ha néhol egy beteg
Szalmaágyon fentereg;
Vagy a seprű, házőrzőnek
Felállítva küszöbre;
De ha Isten meg nem őrzi,
Ott lehet az örökre. 

Egyedül van Szűcs György gazda,
Egy lélek sincs udvarában:
Hát im! a furfangos vajda
Beköszön a pitvarában.
"Ejnye gazduram, a kőbe!
Mi dolog az, hogy kigyelmed
Bajuszát levágja tőbe?
Magyar ember-é kigyelmed?"
Milyen szemmel nézett rája
Szűcs György gazda, képzelhetni:
A vasvillát sem lehetne
Mérgesebben odavetni;
De a cigány győzte szóval,
Hízelgővel, úsztatóval:
Míg György el nem panaszolta,
Hogy' áll a dolog mivolta. 

"Szent Pilátus! minő szégyen!
Hát miér' nem mondta régen
Sohasem volt? nem is termett?
Hát miért nem mondta kelmed?
Nagy bajusza volna régen:
Hisz ez az én mesterségem!" 

Megörűle György a szónak,
Hogy bajusza lesz maholnap,
S mintha nőne a szép sörte,
Már a helyét is pödörte.
Sonka, sódar,
Füstös oldal,
Liszt, szalonna,
Főzelék,
Van elég;
Ráadásul jó ozsonna,
S valamit a vajda kére,
Megalkudva, megigérve.
Nosza tüzet rak legottan,
Lobog a láng, bőg a katlan,
Száll a szikra, fojt a füst,
Fő a fürdő; forr az üst,
Benne mindenféle gyimgyom,
Holmi gizgaz, holmi ringy-rongy
Ami úton, útfelen
Elhányódik, vagy terem.
E bűbájos fürdőlében
Nő meg a György bajsza szépen;
S ha hibáznék egy kicsi:
A babona ráviszi. 

Kész immár a bornyomó kád:
Szűcs György jó remény fejébe,
Nyakig ül a szennyes lébe,
Istennek ajánlva dolgát.
A cigány sereg azonban
Beszivárog alattomban;
Jön elébb egy, aztán kettő,
Mintha csak úgy történetből:
Szerencsére a vajdának
Épen jó, hogy bebotlának!
Egy tüzet rak, más vizet mer,
Másik fát hoz... kell az ember;
Úgy szaladnak! úgy segítnek!
Dolgot ád a vajda mindnek. 

Hogy pedig a hasznos pára
Szűcs uram fejét megjárja:
Elővesznek egy nagy ponyvát
És a fürdőkádra vonják;
S a kád mellett körbe-körbe
Tánc kezdődik, fürge, pörge;
Kalapácstól dong a donga;
"Tiktak, tiktak" foly a munka,
S egy büvös dal
Ümmög halkal:
"Bajusza lesz Szűcs Györgynek,
Igen biz a, szegénynek."
S míg a ponyvát sietősen
Jó erősen
Apró szeggel odaszegzi,
A cigányhad ujra kezdi:
"Bajusza van Szűcs Györgynek,
Ne irígyeld szegénynek!" 

Ezalatt a pénzes bögre
Búcsujárni ment örökre,
Követé a füstös oldal,
A szalonna, meg a sódar,
Az ágynémü, fehérnémü,
A vasféle, meg a rézmű.
Szóval, ami könnyen mozdult,
Lába kelvén, mind elpusztult,
Mert a gazda -- "tiktak, tiktak" --
Nem hallá, hogy zárat nyitnak. 

Meddig űle György a kádban
Lepedővel leszögezve,
Nincs megírva krónikámban.
Csak annyi van följegyezve,
Hogy mihelyt abból kilépe,
Tükröt vévén a kezébe,
Hogy bajuszát felsodorja:
Nem tehette, mert nincsen mit!
Mert bajusza nem nőtt semmit,
De igen a füle s orra! 


Futtam, mint a szarvasok,
lágy bánat a szememben.
Famardosó farkasok
űznek vala szivemben. 

Agancsom rég elhagyám,
törötten ing az ágon.
Szarvas voltam hajdanán,
farkas leszek, azt bánom. 

Farkas leszek, takaros.
Varázs-üttön megállok,
ordas társam mind habos;
mosolyogni próbálok. 

S ünőszóra fülelek.
Hunyom szemem álomra,
setét eperlevelek
hullanak a vállamra. 


Behavazott síkság, fehérarcu hold,
végig a vidékre szemfödél omolt.
Nyírfa sír az erdőn fehérfátylasan.
Ki halt meg e tájon? Talán én magam.

Hóförgeteg dúl-fúl, ördög lelke jár,
ver a háztetőbe fehér szögeket.
Tomboljon felőlem; minek félni már?
Nyughatatlan szívem hozzád szögezett.


Volt egy parittyakő, ha ablakot talált
Százkét falu csizmát húzott - szólt Benedek király.
Zsákolt lyukba meleget, nevét mondták eleget.
Ajjaj Benedek király.
Fel is gyűlt a Nap nagyon, kemencesutba állt.
Most már nyugodtan alhatom - szólt Benedek király.
Felesége Kancsali, nem tudott ágyat bontani.
Ajjaj Benedek király.
Világgá küldte őt, ahogy dukál.
Barackízt nyalnék lakomán - szólt Benedek király.
Keresztanyja Bukta Szél csak hallgatta, hogy mit beszél.
Ajjaj Benedek király.
Kancsali után küldte őt, ahogy dukál.
Életvizet, de szaporán - szólt Benedek király.
Másodszépapja Vizicsen azt mondta, hogy nincs ilyen.
Ajjaj Benedek király.
Bukta Szél után küldte őt, ahogy dukál.
Átbuckáznék egy hómezőt - szólt Benedek király.
Volt vőfélye Piripócs, kihozott egy szita sót.
Ajjaj Benedek király.
Vizicsen után küldte őt, ahogy dukál.
Szeretnék megülni paripát - szólt Benedek király.
Koma fia Esze Mén azt hitte, hogy kos a mén.
Ajjaj Benedek király.
Piripócs után küldte őt, ahogy dukál.
Röptetnék pirosat, remegőt - szólt Benedek király.
Fiatal nénje Tulipán elmenekült fakutyán.
Ajjaj Benedek király.
Majd visszaszállnak a kulcslyukon, ahogy dukál.
Ezért birkává változom - szólt Benedek király.
Kisbojtárja Füttyelő azt felelte üsse kő.
Ajjaj Benedek király.

Betemetett a nagy hó
erdőt, mezőt, rétet.
Minden, mint a nagyanyó
haja, hófehér lett.

Minden, mint a nagyapó
bajsza, hófehér lett,
csak a feketerigó
maradt feketének.

Adjonisten, Jézusunk, Jézusunk!
Három király mi vagyunk.
Lángos csillag állt felettünk,
gyalog jöttünk, mert siettünk,
kis juhocska mondta - biztos
itt lakik a Jézus Krisztus.
Menyhárt király a nevem.
Segíts, édes Istenem! 

Istenfia, jónapot, jónapot!
Nem vagyunk mi vén papok.
Úgy hallottuk, megszülettél,
szegények királya lettél.
Benéztünk hát kicsit hozzád,
Üdvösségünk, égi ország!
Gáspár volnék, afféle
földi király személye. 

Adjonisten, Megváltó, Megváltó!
Jöttünk meleg országból.
Főtt kolbászunk mind elfogyott,
fényes csizmánk is megrogyott,
hoztunk aranyat hat marékkal,
tömjént egész vasfazékkal.
Én vagyok a Boldizsár,
aki szerecseny király. 

Irul-pirul Mária, Mária,
boldogságos kis mama.
Hulló könnye záporán át
alig látja Jézuskáját.
A sok pásztor mind muzsikál.
Meg is kéne szoptatni már.
Kedves három királyok,
jóéjszakát kívánok!

Harangszó száll az éj egén,
mint hogyha szárnya volna.
Egyházi díszben száll szegény,
hegy-völgy fölött dalolva
kutatja, merre tűnt tova
Bim, az előtte hangzó.
Sorsa biz' Isten, mostoha,
megcsalta a lány harangszó.

Óh, jöjj - kiált -,
Jöjj vissza!
Bamm kínlódva várja jöttöd!
Jöjj, Bimm, 
kedves harang szava!
Bamm szívrepesve röpköd.

De Bimm - mint tudjuk jól -
magát már Bummnak adta, ez tény,
és Bumm ha más nem is, de hát
ugyancsak jó keresztény.

Bamm száll tovább az éj egén,
a Föld irányain túl,
de jajj, hiába száll szegény,
mert rossz irányba indul,
mert rossz irányba indul.

Bimm-Bamm-Bumm...

Szomorú a birka,
mert üres az irka.
Azért béget, azért sír-rí,
mivel fogja teleírni.

Majd csak teleírja
irkáját a birka,
tele azzal, amit ismer,
a nagy bével meg a kissel.

Bokraink közt már az ősz barangol,
kóró lett a fényes lavoda,
zizegő szép zabkéve hajadról 
nem álmodom többé már soha.
Arcod haván bogyók bíbor vére,
szép voltál, te kedves! Illanó!
Szelíd, mint az alkony puha fénye,
fehéren sugárzó, mint a hó.
Szemed magvai kihulltak régen, 
s neved, a törékeny messze szállt!
Gyűrött sálad őrzi már csak híven
fehér kezed hársmézillatát.

Amikor a háztetőn a hajnal
macskamódra, lustán lépeget,
emlegetnek tűnődő szavakkal 
vízimanók, dúdoló szelek.
Kéklő esték azt suttogják rólad, 
álom voltál, elhaló zene!
De tudom, ki formálta vállad,
fénylő titkoknak volt mestere...

Egykor nagy csordákban éltek
a görbe szarvú bölények.
Száguldoztak dübörögve,
fűcsomók szálltak pörögve.

Szárazságok, futótüzek
ritkították rendjeiket,
portyázó, puskás vadászok,
íjas-lándzsás indiánok.

Amerika, Európa
sokat változott azóta,
hogy ezek a bölénycsordák
földjükön a port kavarták.

Ha rám néz egy mély bölényszem,
mi valaha volt, megérzem.
A világról többet tudok.
- Rokona a bivaly, tulok.

1. Szél játszik a patakkal, én meg a te hajaddal,
Piros alkony lobban szőke hajadba, hajadba,
Mintha felhő ragyogna.

2. Korhely néz az üvegbe, én meg a te szemedbe,
Hogyha kérek és ígérek, nehogy szánj, nehogy szánj,
Maradj te csak piciny lány!

3. Egér bújik alomba, te meg az én karomba,
Vad manó hull, szarva szétáll, kukucskál, kukucskál.
Rá ne nézzél, aludjál!


4. Zápor hull a peremre, könnyed meg a kezemre,
||: Jól tudod, hogy elborít majd a vad láng, a vad láng,
Még ha nem is akarnánk. :||

Olyan verset írok nektek,
Meghíztok tőle ha esztek!
Olyan verset írok nektek,
Meghíztok tőle ha esztek!

Nesztek!


Hiszitek, hogy sárkányt láttam,
Grifftojással fejbe vágtam,
Megkötöztem, lefejeztem,
Itt a sárkány a zsebemben.

De jó lesz majd vacsorára,
Szíve, mája a zúzája,
Ám ha mégis kételkedtek,
Eladom a farkát nektek,

Nesztek!


Icipici manó vagyok,
Virágokat mosdatgatok,
Fű közt lakom, mézzel élek,
Adnak is bőven a méhek.

Eljössz hozzám kicsi Eszter,
Meglátogathatnál egyszer,
Szivárványon hintázhatnál,
Virágszirmon aludhatnál.

Szivárványon hintázhatnál,
Virágszirmon aludhatnál.


Aludj karomban, aludj nyugodtan,
Álmodj szépet, virágos rétet.
Gyöngyöket, labdát, kirakós kockát,
Suttogó erdőt, rózsaszín kendőt.

Aludj kislányom, fátyol az álom, királyfi hozza,
Szívedet kincsem bearanyozza.

Aludj karomban, aludj nyugodtan,
Álmodj szépet, virágos rétet.
Gyöngyöket, labdát, kirakós kockát,
Suttogó erdőt, rózsaszín kendőt.

Aludj kislányom, fátyol az álom, királyfi hozza,
Szívedet kincsem bearanyozza.

Zúg és zakatol a csigabiga-expressz,
lemegy a sorompó, csudajó hecc lesz -
áll és szalutál huszonöt bakter,
szaladok utána, de te se maradj el!

Ághegyről a csóka
pislog a hóra,
ott üldögél már órák óta.
Nincs egyéb dolga,
mert ha lett volna
valami dolga,
elrepült volna.

Dagadj, dunna, kis paplan,
Csíkos, pöttyös huzatban!
Puffadj, párna, pufóka,
Várjatok a lakókra!

Most mosdanak, víz csobog,
Papucskájuk nyiszorog.
Suttogó két kislányok,
Virágforma zsiványok,
Jó éjszakát kívánok!

Suttogó két kislányok,
Jó éjszakát kívánok!

1. Ez a tó ha enyém lenne,
Minden nap fürödnék benne,
A forró nyár ünnepére
Leúsznék a fenekére.

2. Cirógatnám sok szép halát,
Bíztatnám a békák karát,
Cimboráznék a csiborral,
Kínálgatnám mézzel borral.

3. Fésülném a habok fodrát,
Ugratnám a vízibolhát.
Hínár karosszékben ülvén
Rák ollóját köszörülném.

4. Ha ez a tó enyém lenne,
Nap, Hold szebben menne benne.
Kék hajnalon, opál estén
A titkait mind kilesném.
Dédelgetném én naphosszat,
Boldog lenne minden moszat.

az indián és a néger
tüzet rakni éppúgy térdel
mint a hargitán a pásztor
számolni ujjain számol
különbség ha van az égen
itt a göncöl jön föl este
fölöttük a dél keresztje 

a poncsónak nincsen ujja
ritkán telik mégis újra
rojtosul a rojtja rongya
kigyérül akár a condra
különbség ha van az égen
itt a göncöl jön föl este
fölöttük a dél keresztje 

egy útmenti fogadóban
talán még boldog is voltam
rióból murryba tartón
a gitárszót most is hallom
más a dallam egy a nóta
itt a göncöl jön föl este
odalenn a dél keresztje 

ó te istenáldott földrész
lenn vagy – a szemem rád fölnéz
érett banán az újholdad
íve akár a sarlónak
nézem hosszan vágyakozva
ha feljön a göncöl este
szívemen a dél keresztje

Ez a duda, dádé,
Jobb, mint az apádé.
Kutya nyüszít benne,
Nem csatakos kecske.

Duda, duda, szőrös,
Hátam libabőrös.
Kedvem lenne táncolni,
A homlokom ráncolni.

Ég áldjon, árva földem,
forrás-itatta part.
Arany-csoroszlya tör fenn
sötét felhő-ugart.

Fürödj, föld, szép sugárban,
konok fiad ne féltsd.
Én többet csizmaszárban
nem hordok hetyke kést.

Csikó meleg hasára
nem dőlök éjjelen.
Már erdő nem kiáltja
tovább víg énekem.

Sorsom szele vadul hajt,
rámront a förgeteg.
Míg egy azúr kapun majd
halkan bezörgetek.


Ég veled, barátom, isten áldjon,
elviszem szívemben képedet.
Kiszabatott: el kell tőled válnom,
egyszer még találkozom veled.

Isten áldjon, engedj némán elköszönnöm.
Ne horgaszd a fejedet, hiszen
nem új dolog meghalni a földön,
és nem újabb, persze, élni sem.


Láttam én egy petymeget:
ott lakott egy hegy megett.
Afrikában?
Indiában?
Nékem ez már egyre megy.
Szóval, ott a hegy megett
láttam egy bölcs petymeget.
Pöszmögött és pusmogott,
pöttyögött, sőt: petymegett
ott a messzi hegy megett.
Afrikában?
Indiában?
Kérem, az már egyre megy!
Szóval, ott a hegy megett
láttam én a petymeget:
számolgatta saját hátán
foltjait s a pettyeket.
Mondogatta egymagában:
"Egy meg egy az egy meg egy.
Aztán egy meg egy meg egy...
S folyton, újra egy meg egy!
Ebbe kell, hogy meggebedj!"
Szólt a petymeg egymagához,
hisz fölöttébb senyvedett,
ott a messzi hegy megett...
Afrikában?
Indiában?
Nékem az már egyre megy...
Mégis szántam én a foltos,
pettyezett kis petymeget,
mert nem tudta, jaj a petymeg,
oldalában kajla hegynek – 
mennyi egy meg egy meg egy meg
egy?

Nincs tavasszal, nincs se nyáron,
Mint te, olyan rózsaszál;
Még nagyobb díszt nyerne Sáron,
Csak te ott virítanál. 

Rózsaszínnel játszadoznak
Két virító arcaid,
Rózsamézzel harmatoznak
Csókra termett ajkaid. 

Látta kellemid Citére.
Látta és irígykedett,
Hogy pirosló lába-vére
Képeden büszkélkedett. 

Hófehér tekintetednek
Hajnalán nyílásba jött
Rózsaszálacskák ferednek
Tiszta téjhabok között: 

Szűz mellyed fehér ölére
Ők is úgy mosolyganak,
Mint mikor rózsák tövére
Gyöngyvirágot raktanak. - 

Rózsa vagy te, rózsa lészel,
Rózsa még a selymed is:
Jaj, de bezzeg kínra tészel,
Hogyha van tövisked is! 

Rózsa! engedd, hadd heverjek
Éltető bokrodba már,
S édes árnyékodba nyerjek
Fészket én, rideg madár.


– Éjszaka, kék tollú páva.
szállj be a tisztaszobába,
szilvaszem, perdülj az ágra,
szilvaszem perdülj az ágról,
szilvaszem, perdülj a tálba!

Majd ha az éjszaka páva,
s nyílik a tinta virága,
várlak a tisztaszobába,
majd ha az éjszaka páva.

– éjszaka, kék tollú páva.
halj meg a tisztaszobában,
kedves, amíg odaérek,
hullik a tolla az éjnek.

– Hullik a tolla az éjnek,
már csak a válladig érek. –

Hogyha volna egy tál fánkom,
megenné az elefántom,
kevés lenne fele-fele,
fánkból több is férne bele,
éppen ezért nem is bánom,
amiért nincs elefántom.

Volt egyszer elefánt, fölvette a telefánt.
Párdon, volt egy elefont, fölvette a telefont.
Most hogyan is hangzik jobban? 
Nehogy megint rosszul mondjam.
Szóval felkapta a kagylót, 
de a mancsa igen nagy vót
Hát kormánnyal ormányozta. 
Nem! Ormánnyal kormányozta
Végül szegény elefont dróttal mindent telefont.

1. Szomjan halok a forrás vize mellett;
Tűzben égek és mégis vacogok;
Parazsas kályhánál vad láz diderget;
Hazám földjén is száműzött vagyok;
Csupasz féreg, díszes talárt kapok;
Hitetlen várok, sírva nevetek;
Az biztat, ami tegnap tönkretett;
Víg dáridó bennem a bosszúság;
Úr vagyok, s nem véd jog, se fegyverek;
Befogad és kitaszít a világ.

2. Nem biztos, csak a kétes a szememnek,
S ami világos, mint a nap: titok;
Hiszek a véletlennek, hirtelennek,
S gyanúm az igaz körül sompolyog;
Mindig nyerek és vesztes maradok;
Fektemben is fölbukás fenyeget;
Van pénzem, s egy vasat se keresek,
És reggel köszönök jó éjszakát;
Várom, senkitől, örökségemet;
Befogad és kitaszít a világ.

3. Semmit se bánok, s ami sose kellett,
Kínnal mégis csak olyat hajszolok;
Csalánnal a szeretet szava ver meg,
S ha igaz szólt, azt hiszem, ugratott;
Barátom, aki elhiteti, hogy
Hattyúk csapata a varjú-sereg;
Igazság és hazugság egyre-megy,
És elhiszem, hogy segít, aki árt;
Mindent megőrzök s mindent feledek:
Befogad és kitaszít a világ.

4. Herceg, kegyes jóságod lássa meg:
Nincs eszem, s a tudásom rengeteg.
Lázongva vallok törvényt és szabályt.
S most mi jön? Várom a pályabéremet,
Mert befogad és kitaszít a világ.

Ti rengeteg fényben remegő vidékek,
ti hallgatag erdők, hintái az égnek,
ti párolgó rétek,
kedvemet kék labdaként magasba vigyétek!
Te színarany torony, tavaszi szerelem!
halavány százszorszép, mondd meg, mi lesz velem?
kedvedet mint tegyem?
Hánykolódom éjszaka, nem lelem a helyem.

Íme, a madarak ismét dalba fognak,
a százlábúak a kő alatt mozognak,
paripák nyihognak,
láncolt óriások is odvukban forognak.
A pecsenyesütő közeleg a nyárssal --
siet a gazda a tavaszi szántással,
vizek apadással.
Proserpina kecsegtet kétszeres áldással.
Emelkedj, tetőtlen jókedvem, te röpke,
szánalommal tekints sziklákra, rögökre:
mért vannak örökre,
mikor csak a mulandó lelhet örömökre?

Lassú tűzzel guruló Nap, gabonával vemhes hónap templomában áldozópap!

Mit tudsz a tűnő örömről, ami a rügyön dörömböl, hős-hűst váltó légbe bömböl?

Vasárnap van: ládd, a réten lányok kergülnek középen, mint a hattyúk, habfehéren.

Kebelükben lángok laknak. Hogy mit kapnak, hogy mit adnak, meg se kérdik. Így mulatnak.

Áldd meg őket, bizsergető arany-korbács, nedv-kergető legmagasabb égi tető!

Csókold hajról-hajra őket s a lócán a vén ülőket és a tarka temetőket.

Pondró ébred zöld ereken, görnyedt ember bottal megyen, csontváz kattog fönn a hegyen.

Lompos farkú szél csatangol, por-gubát varr, ágat hangol. Tej csordul a nagyharangból.

Nap, ős-éjű forró csónak, élettelen, maradj jónak, kötözőnek, oldozónak.

Hűvös és öreg az este.
Remeg a venyige teste.
Elhull a szüreti ének.
Kuckóba bújnak a vének.
Ködben a templom dombja,
villog a torony gombja,
gyors záporok sötéten
szaladnak át a réten.
Elhull a nyári ének,
elbújnak már a vének,
hűvös az árny, az este,
csörög a cserje teste.
Az ember szíve kivásik.
Egyik nyár, akár a másik.
Mindegy, hogy rég volt vagy nem-rég.
Lyukas és fagyos az emlék.
A fákon piros láz van.
Lányok sírnak a házban.
Hol a szádról a festék?
kékre csípik az esték.
Mindegy, hogy rég vagy nem-rég,
nem marad semmi emlék,
az ember szíve vásik,
egyik nyár, mint a másik.
Megcsörren a cserje kontya.
Kolompol az ősz kolompja.
A dér a kökényt megeste.
Hűvös és öreg az este.

Öreg csont,
ifjú csont,
rajta-rajta-rajta.
Pőre Panni, szár Boriska,
lyukas Jancsi, zörgős Miska,
öreg csont,
ifjú csont,
rajta-rajta-rajta.
Mindenfelé csupa hó.
Döcög a Hold, a fakó.
A fagyos fák kérge pattan,
a jég reccsen a patakban.
Hé-hahó,
hőhe! hó!
kocog a Hold, a fakó.
Nincs itt gyász, nincs itt láz,
lábszárunkon, gerincünkön
szerelem se citeráz.
Nincs kikapós, nincs erényes,
nincsen morcos, nincsen kényes,
öreg csont,
ifjú csont,
rajta-rajta-rajta.
Amíg éltem, gazdag voltam,
parádésan furikoltam.
Osztozkodnak sok ruhámon,
nincs egy veszett pityke rajtam.
Öreg csont,
ifjú csont,
rajta-rajta-rajta.
Amíg éltem, szegény voltam,
répát faltam nyomorultan.
Egyszer csak a répadombról
az árokba legurultam.
Öreg csont,
ifjú csont,
rajta-rajta-rajta.
Amíg éltem, leány voltam,
kötényemben almát hordtam.
Mind megették a legények,
csupa váz és bőr maradtam.
Öreg csont,
ifjú csont,
rajta-rajta-rajta.
Amíg éltem, legény voltam,
leányokat csiklandoztam.
Hegyes bajszom szálai közt
giliszta túr a homokban.
Öreg csont,
ifjú csont,
rajta-rajta-rajta.
Amíg éltem, kövér voltam,
sokat ettem és szuszogtam.
A lelkem mint nagy büdös szél
szállt el, mikor megpukkadtam.
Öreg csont,
ifjú csont,
rajta-rajta-rajta.
Amíg éltem, sovány voltam,
vékony árnnyal bandukoltam.
Mint a kidűlt komlókaró
olyan voltam, hogy meghaltam.
Öreg csont,
ifjú csont,
rajta-rajta-rajta.
Se szántások, se utak.
Mind hidegek a kutak.
Jégcsap lóg a kereszt-ágon.
Álom tesped a tanyákon.
Hé! Hó!
Mindenfele mély hó.
Pőre Panni, szár Boriska,
lyukas Jancsi, zörgős Miska,
öreg csont,
ifjú csont,
rajta-rajta-rajta.

Fölszálltak a csókák, elszálltak a varjak,
az öreg toronyról hét határba tartnak.
Egy, csak egy maradt itt, az az egy is hallgat, 
sütheti a nap és verheti a harmat.
El nem mozdul, mintha odafagyott volna, 
azt se tudjuk, vajon varjú-e vagy csóka.
Hiába vallatják a verebek – hallgat, 
némán ül hírnöke annyi zivatarnak. 
Noszogatják, küldik: hussanj te is, 
menj ki zsíros barázdából eleséget szedni. 
Megszólalt harmadnap, de csak annyit mondott:
csiricsári népre nem hagyom a tornyot.

Elviháncolt a tavaszi zápor, 
kék az ég megint,
Meguntalak istenigazából, 
Szergej Jeszenyin!

Unalom nagy láthatatlan szárnya 
a fejed felett,
dalaiddal porló dédapádat
föl nem keltheted!

Szavak, igék sorvasztják el álmod, 
esztendőidet,
Papír nyeli el sok fényes álmod, 
ásatag kötet.

Valaki lustán kutatva verset,
néha ráakad,
Tetszik kéklő tájad, piros ested,
nem kellesz magad.

Nem másít a Föld arcán az ének,
dombot se szakít,
Megfeszítve jajgatnak a szélben 
ékes szavaid!

Nem tud már a süket ég megszánni,
Pilátus kiad...
Éli, Éli, lama sabaktáni!
Hagyd bukni fiad!

Ha állat lennék,
soha nem tartanék embert a lakásban, 
mert lármazik, piszkot csinál,
és egészségtelen.

Tenyeredbül iszik vezetéken a ló.
Nyárfák levelét veri vissza a tó.

Kék kendőd nézem az ablakon át.
Huzigálja a szél hajad éjfonatát.

Habos áradaton csupa csillag a táj.
Úgy kell puha szádrul a csók, noha fáj.

Lelocsolsz, hamisan mosolyogva reám.
Csilingel a zabla, lovad tovaszáll.

A napok guzsalyán fonalat fon időnk.
Temetőbe kisérnek az ablak előtt.

Tömjénszagu gyász, siratódal eseng...
Rémlik: leeső patkók zaja cseng.


Aj, feszeskemellű, 
fecskenyelvű régi lány, 
te régi költemény, 
most életem delén 
kérlek, ne légy goromba, 
fuss karomba és kívánj! 
A napból méz pereg, 
Oly rég nem néztelek, 
Fellebben lebke inged, 
Penderinted, szerteszáll, 
kis pára messze fenn 
és látlak meztelen, - 

aj, a fény remeg még, 
tíz éve emlék vagy te már! 

Amikor még senki se voltam
fény, tiszta fény,
a kígyózó patakokban
gyakran aludtam én.

Hogy majdnem valaki lettem,
kő, durva kő,
hegylejtőn jégerezetten
hömpölygetett nagy erő.

És végül élni derültem,
láng, pőre láng,
a szerte határtalan űrben
mutatom valódi hazánk.

Lábunk elkophat hónaljig,
Sej haj, fütyülve baktatunk,
Igazságot keresünk, de
Nem találunk még seholse. 

Nincsen batyunk, csak az agyunk,
Betyárkodó Ábel vagyunk,
Nem kérdik, hogy szívünk dög-é,
Gondolatunk az ördögé,
Lelkünket meg Isten fogja
Sziklaszántó ostorosba. 

Hogyha tél van, hát didergünk
S nem is tudjuk, hogy didergünk,
Szemünk, fülünk lefagy együtt,
Lázas szóval melengetjük,
Nem hálunk soha árnyékban,
Zsebünkben is csak szándék van,
Magunk vagyunk: a kenyerünk,
Hogyha vesztünk, úgyis nyerünk,
Ínség, asszony nem bir velünk,
Északnak meg délnek megyünk,
Koldusokkal parolázunk,
Ott a tanyánk, ahol ázunk,
Összenőtt már a két kezünk
S nem könyörgünk, nem vétkezünk,
Nagy éhünk van s nem éhezünk,
Mindig korábban érkezünk,
Szájunkra a jövő hágott,
Kiáltunk emberebb világot,
Szeretetet, szabadságot,
Szél a lábunk, arcunk áldott,
Nézünk minden követ, ágot,
Ahol utat ki se vágott,
Sej haj, dallal, jó vigasszal,
Asztaltalan szómalaszttal
Keressük az igazságot.

1. Előttünk már hamvassá vált az út,
És árnyak teste zuhant át a parkon,
De még finom, halk sugárkoszorút
Font hajad sötét lombjába az alkony:
Halvány, szelíd és komoly ragyogást,
Mely már alig volt fények földi mása,
S félig illattá s csenddé szűrte át
A dolgok esti lélekvándorlása.

2. Illattá s csenddé. Titkok illata
Fénylett hajadban s béke égi csendje,
És jó volt élni, mint ahogy soha,
S a fényt szemem beitta a szívembe:
Nem tudtam többé, hogy te vagy-e te,
Vagy áldott csipkebokor drága tested,
Melyben egy isten szállt a földre le,
S lombjából felém az ő lelke reszket?

3. Igézve álltam, soká, csöndesen,
És percek mentek, ezredévek jöttek 
Egyszerre csak megfogtad a kezem,
S alélt pilláim lassan felvetődtek,
És éreztem: szívembe visszatér
És zubogó, mély zenével ered meg,
Mint zsibbadt erek útjain a vér,
A földi érzés: mennyire szeretlek!

1. Volt egy fakatona,
Fából volt a lova,
Kengyele kantárja
A kádár munkája.
Fából a patkója,
Fakovács patkolta,
Fából volt faragva
A föld is alatta.

2. ||: Fahuszár, favitéz, hadd látom, mennyit kérsz? :||
- Százat adj lovamért, ezeret magamért.
||: Csapj oda, csapj bele, égjen a tenyere! :||
Csapj oda, csapj bele, égjen a tenyere!
Égjen a tenyere

Ott élnek ők
Szumátrán,
esőerdők
homályán.

Éjjel járnal.
vadászni,
jó zsákmánynak
akármi

ami mozog,
ami él,
ha antilop,
ha egér.

Sötét fényű
villámok,
forró vérű
portyázók.

Ablakomban - nagy a hó, halihó! -
ott sétálgat egy feketerigó.
Jár a szeme: oda néz, ide néz;
sétálgat, mint egy igazi zenész.

De most nekünk - nagy a hó, halihó! -
nem fuvoláz a feketerigó.
Egyet-kettőt csittegett, csettegett,
kifizeti ennyivel a telet.

Búk, bánatok!
Távozzatok
Előlem messze;
Hogy szívemet,
Víg kedvemet
Semmi ne epessze.
Fejemet nem töröm:
Jobb annál az öröm.
Kár hiába,
Bolondjába
Gyötreni szívemet;
A siralom
Aggodalom,
Ekkép el nem temet
Idején engemet.
Hát vígadok,
Helyt nem adok
Már a bánatnak:
Hoppot mondok!
A búk s gondok
Nálam nem lakhatnak.
Örömmel múlatok,
Mikor múlathatok.
Ha hallik a
Víg muzsika,
Én is majd eljárom!
A vígságot,
Múlatságot
Tőlem el nem zárom.
Kicsiny az én károm!...


Szenvedélyes vízivó a nílusi viziló,
Állandóan kortyolja a szikvizet,
A Nílustól mégse kérdi, mit fizet.
Nílusparti zenekarban jó zenész,
Sikerének záloga a józan ész,
A józan ész, a józan ész...

Folyóparton tűz lobog,
moha füstöl, ág ropog.
Haj, Iván-éj, Szent Iván-éj!
Moha füstöl, ág ropog.

Manó sír a fák alatt,
siratja a tűnt nyarat.
Hej, Iván-éj, Szent Iván-éj!
Siratja a tűnt nyarat.

Táncba megy a lánysereg,
szilaj húrok pengenek.
Hej, Iván-éj, Szent Iván-éj!
Szilaj húrok pengenek.

Kinek bánat, siralom,
nekünk, öröm, vigalom.
Hej, Iván-éj, Szent Iván-éj!
Nekünk öröm, vigalom.


áldozóhely volt szentély
pogány templom később keresztény
mutatja még egy-két mohos darab
a hajdani falat 

most csak hely fű fa és bokor
tenyészget csöndjében élni akar
lábod ősi ösvényre ismer
akármikor jössz itthon van az isten.

Szedésre érett már a fű,
Borzong a félsötétben,
Boróka asszony pendelye
Világol kinn a réten.

Talán füvek közt válogat,
Sejtésnyi még az illat,
Álom füvére hogyha lel,
Magának is szakíthat.

Szedésre érett már a fű,
Harmat suhog le róla,
Csücsökre fogja pendelyét
A jó füvek tudója.

Úgy válogat, hogy szóban is
Elősorolja őket,
Igazlátókat, éltetőt,
Lélekcseréltetőket.

Vigyázva, hogy virág is
Hullatlan megmaradjon,
Vének szívében ifjúság
Belőlük hogy fakadjon.

Szedésre érett már a fű,
Borzong a félsötétben,
Boróka asszony pendelye
Világol kinn a réten.

Hajh, Élet, hajh,
Kinek a köntösöd éget,
Hajh, Élet, hajh,
Te, aki ismersz, rázol is,
Kacagj most egyszer egy nagyot:
Nekem kivánnak
Csúnya véget. 

Hajh, Élet, hajh,
Te tudod nálamnál jobban,
Hajh, Élet, hajh,
Hogy összeszűrtük a levet
S fogtam legvadabb paripád
S nyargalásztunk
S ma is dobban.
Hajh, Élet, hajh,
Minden út, amerre járunk,
Hajh, Élet, hajh,
Én nem akartam feledet:
Ten-egészedet vívtam én,
Egész javunkat,
Egész kárunk.
Hajh, Élet, hajh,
Kinek a köntösöd éget,
Hajh, Élet, hajh,
Ki szereted vak hívedet,
Kacagj most egyszer egy nagyot:
Nekem jósolnak
Csúnya véget.


Elmondanám ezt néked. Ha nem unnád.
Múlt éjszaka - háromkor - abbahagytam
a munkát.
Le is feküdtem. Ám a gép az agyban
zörgött tovább, kattogva-zúgva nagyban,
csak forgolódtam dühösen az ágyon,
nem jött az álom.
Hívtam pedig, így és úgy, balga szókkal,
százig olvasva, s mérges altatókkal.
Az, amit írtam, lázasan meredt rám.
Izgatta szívem negyven cigarettám.
Meg más egyéb is. A fekete. Minden.
Hát fölkelek, nem bánom az. egészet,
sétálgatok szobámba, le-föl, ingben,
köröttem a családi fészek,
a szájakon lágy, álombeli mézek,
s amint botorkálok, itt mint a részeg,
az ablakon kinézek.
Várj csak, hogy is kezdjem, hogy magyarázzam?
Te ismered a házam,
s ha emlékezni tudsz a
hálószobámra, azt is tudhatod,
milyen szegényes elhagyott
ilyenkor innen a Logodi-utca,
ahol lakom.
Tárt otthonokba látsz az ablakon.
Az emberek feldöntve és vakon,
vízszintesen feküsznek,
s megforduló szemült kacsintva néz szét
ködébe csalfán csillogó eszüknek,
mert a mindennapos agyvérszegénység
borult reájuk.
Mellettük a cipőjük, a ruhájuk
s ők a szobába zárva, mint dobozba,
melyet ébren szépítnek álmodozva,
de - mondhatom - ha így reá meredhetsz,
minden lakás olyan, akar a ketrec.
Egy keltbóra átketyeg a csöndből,
sántítva baktat, nyomban felcsörömpöl,
és az alvóra szól a
harsány riasztó: "ébredj a valóra."
A ház is alszik, holtan és bután,
mint majd száz év után,
ha összeomlik,
gyom virít alóla,
s nem sejti senki róla,
hogy otthonunk volt-e vagy állat óla.
De fönn, barátom, ott fönn a derűs ég,
valami tiszta, fényes nagyszerűség,
reszketve és sziláidul, mint a hűség.
Az égbolt,
egészen úgy, mint hajdanába rég volt,
mint az anyám paplanja, az a kék folt
mint a vízfesték, mely irkámra szétfolyt,
s a csillagok
lélekző lelke csöndesen ragyog
a langyos őszi
éjjelbe mely a hideget előzi,
kimondhatatlan messze s odaát,
ők, akik nézték Hannibál hadát
s most néznek engem, aki ide estem
és állok egy ablakba, Budapesten.

Én nem tudom, mi történt vélem akkor,
de úgy rémlett, egy szárny suhant felettem,
s felém hajolt az, amit eltemettem
rég, a gyerekkor.
Olyan sokáig
bámultam az égbolt gazdag csodáit,
hogy már pirkadt is keleten, s szélben
a csillagok szikrázva, észrevétlen
meg-meglibegtek, és távolba roppant
fénycsóvalobbant
egy mennyei kastély kapuja tárult,
körötte láng gyúlt,
valami rebbent,
oszolni kezdett a vendégsereg fent,
a hajnali homály mély
árnyékai közé lengett a báléj,
künn az előcsarnok fényárban úszott,
a házigazda a lépcsőn bucsúzott,
előkelőúr, az ég óriása,
a bálterem hatalmas glóriása,
s mozgás, riadt csilingelés, csodás,
halk női suttogás,
mint amikor már vége van a bálnak,
s a kapusok kocsikért kiabálnak.
Egy csipkefátyol
látszott, amint a távol
homályból
gyémántosan aláfoly,
egy messze kéklő,
pazar belépő,
melyet magára ölt egy drága, szép nő,
és rajt egy ékkő
behintve fénnyel ezt a tiszta békét,
a halovány ég túlvilági kékét,
vagy tán egy angyal, aki szűzi
szép mozdulattal csillogó fejékét
hajába tűzi,
és az álomnál csendesebben
egy arra ringó
könnyűcske hintó
mélyébe lebben,
s tovább robog kacér mosollyal ebben,
aztán amíg vad paripái futnak
a farsangosan lángoló Tejutnak,
arany konfetti-záporába sok száz
batár között, patkójuk fölsziporkáz.
Szájtátva álltam,
s a boldogságtól föl-fölkiabáltam,
az égbe bál van, minden este bál van,
és most világolt föl értelme ennek
a régi, nagy titoknak, hogy a mennynek
tündérei hajnalba hazamennek
fényes körútjain a végtelennek.
Virradtig
maradtam így és csak bámultam addig.
Egyszerre szóltam: hát te mit kerestél
ezen a földön mily kopott regéket,
miféle ringyók rabságába estél,
mily kézirat volt fontosabb tenéked,
hogy annyi nyár múlt, annyi sok deres tél
és annyi rest éj,
s csak most tűnik szemedbe ez az estély?
Ötven,
jaj, ötven éve - szívem visszadöbben -
halottjaim is itt-ott, egyre többen -
már ötven éve tündököl fölöttem
ez a sok élő, fényes égi szomszéd,
ki látja, hogy könnyem mint morzsolom szét.
Szóval bevallom néked, megtörötten
földig hajoltam, s mindezt megköszöntem.
Nézd csak, tudom, hogy nincsen mibe hinnem,
s azt is tudom, hogy el kell mennem innen,
de pattanó szívem feszítve húrnak
dalolni kezdtem ekkor az azúrnak,
annak, kiről nem tudja senki, hol van,
annak, kit nem lelelt se most, se holtan.
Bizony ma már, hogy izmaim lazulnak,
úgy érzem én, barátom, hogy a porban,
hogy lelkek és göröngyölt közt botoltam,
megis csak egy nagy ismeretlen Úrnak
vendége voltam.

Hajnali négykor bekiabáltak,
ahogy a torkukon kifért,
/ bár az ablak alatt a fáknak
zord kucsmáiba alig ért,
még nem is ért új fénye a napnak/
s mint a bolondok, úgy kacagtak, 
kurjongattak az ablak alatt vad
vigadozásban a kerti rigók.

Hajnali négykor szárnyas égi
korhelyek dala vert ma fel.
Micsoda hangok csetepatéi!
Füttyök, sípok, ezer meg ezer!
Bosszantott ez a csibészlárma,
de a szívem nemsokára
együtt dalolt, egy nótára
vert veletek, buta sárgarigók.

S mintha én volnék a hajnal,
mintha én volnék a kert,
úgy megteltem e friss zsivajjal,
úgy telezengett az irigyelt
állati jókedv bölcsessége,
hogy valami könnyű égbe,
földöntúli békességbe
vittek, emeltek a földi rigók.

Hajnali négytől harsogott a
korhelynóta az ablak alatt;
úgy zengett az a dal, hogy azóta
nélküle is csupa fütty a nap;
csupa fütty, pedig elhallgattak
s reggelre emlék maradt csak, 
hogy milyen éktelenül mulattak
a hajnali kertben a sárgarigók. 

Hull a hajam, nincs kenyerem
tollam vásik,
halász bátyám így veszett el.
Él így más is. 

Idegeim elmeritem,
mint a hálót,
hust fogni s a nehéz vizen
könnyű álmot. 

Szakadt lehet - gondolkozom, -
az én hálóm.
Kiaggatom, megfoltozom.
S íme, látom - 

Kiterített fagyos hálóm
az ég, ragyog -
jeges bogai szikrázón
a csillagok. 

...

Tar ágak-bogak rácsai között
kaparásznak az őszi ködök,
a vaskorláton hunyorog a dér. 

Fáradtság üli a teherkocsit,
de szuszogó mozdonyról álmodik
a vakvágányon, amint hazatér. 

Itt-ott kedvetlen, lompos, sárga lomb
tollászkodik és hosszan elborong.
A kövön nyirkos tapadás pezseg. 

Batyuba szedte rongyait a nyár,
a pirosító kedvü oda már,
oly váratlanul, ahogy érkezett. 

Ki figyelte meg, hogy, mig dolgozik,
a gyár körül az ősz ólálkodik,
hogy nyála már a téglákra csorog? 

Tudtam, hogy ősz lesz s majd fűteni kell,
de nem hittem, hogy itt van, ily közel,
hogy szemembe néz s fülembe morog. 



Ha mennél hideg szélben
a réten át, a réten át,
rád adnám kockás takaróm,
öleljen át, öleljen át!
S ha körülzúgna sors-vihar
rémségesen, rémségesen:
szivemben volna házad,
oszd meg velem, oszd meg velem!

Volna köröttem zord vadon,
sötét, veszett, sötét, veszett:
mennyország volna nékem az
együtt veled, együtt veled!

S ha volnék minden föld ura
az ég alatt, az ég alatt:
koronám legszebb ékköve
volnál magad, volnál magad!


A hangyabolyban nagy gyász,
amikor jő a hangyász.

Föltúrja mindet sorra
karma meg hosszú orra.

Hinnéd, hogy ez csak jelmez,
ám ismeri a termesz,
és így sikolt:
- Kegyelmezz!

De nem hall őkegyelme,
és ragadós a nyelve.

A bábok között elaludt a hangya.
Szél, a bábokat most el ne fúdd!
Különben jó az is. 

Kis, fáradt fejét csillámokra hajtja
és alszik véle csöpp árnyéka is. 

Egy szalmaszállal fölkelteni szépen!
De jobb, ha már indulunk haza
erősen beborult - - 

A bábok között elaludt egy hangya
és - hopp - egy csöpp már a kezemre hullt. 


1. Fut, robog a kicsi kocsi, rajta ül a Haragosi, din don diridongó.
Ha kiborul az a kocsi, leröpül a Haragosi, din don diridongó.

2. Fut a havon a fakutya, vele fut a retyerutya, din don diridongó.
Ha kiborul a fakutya, lepotyog a retyerutya, din don diridongó.

Erdőn fa van, temérdek,
és minden fán van kéreg,
kéregben sok a féreg,
egymástól nem is férnek.
Jön a harkály, kipi-kopp,
kirántja a kukacot,
hosszú csőrrel kopácsol,
bogarat űz, nem ácsol.

Havas erdők három őze,
három csöndes őzikéje,
öles hóban, lomha ködben
elindult a szentmisére.

Éjfél volt a havas erdőn,
hűvös, bűvös téli éjfél,
havas erdő három őze
ballagott a csillagfénynél.

Kis szívükben szomorúság,
szép szemükben könnyű álom,
öles hóban, lomha ködben
ballagtak a holdvilágon.

Messze volt az Isten-háza,
hol a kisded várta őket,
hűvös, bűvös téli éjen
távol útról érkezőket.

A harangok zengtek-bongtak,
hívó hangjuk messze szállott,
hűvös, bűvös lomha ködben
elhagyták a holdvilágot.

Az őzek még messze voltak,
karcsú lábuk öles hóban,
Jézus Krisztus panaszukat
meghallotta a jászolban.

Három angyalt küldött értük,
ment érettük három angyal,
szánkójukba szelet fogtak,
noszogatva villámokkal.

Havas erdők három őze, 
három csöndes őzikéje,
öles hóban, lomha ködben
így ért el a szentmisére.

Három egész napon át
Bújtam erdő vadonát,
Gombamezőt, sziklatetőt
Bejártam.

Három egész napon át
Faragtam egy furulyát,
Vadrózsából tündérsípot 
Csináltam.

Szól a nóta halkan,
Csak éppen hogy halljam.
Levegőben erre-arra
Kanyarog a dallam.

Utána ha mennél,
Bizony nem is lelnéd.
Elvitte az esti szellő,
Akárcsak a pernyét.

1. Van egy kis szék, három lábú.
Három lába három bábú.
Egyik Billeg, másik Ballag,
Harmadik meg Billeg-Ballag.

2. Így a kis szék meg nem állhat,
Szidja is a három lábat:
Állj meg Billeg, nyughass Ballag,
Ne lipinkázz Billeg-Ballag!

3. De ők aztán csak azért se
Nem hallgatnak a kis székre.
Billeg ballag, Ballag billeg,
Billeg-Ballag ballag-billeg.

4. Jár csak jár a három tébláb
Ringatózó három székláb,
Kedvében ekképpen járnak
A kicsi szék gazdájának.

Kinézel a rácson
hópihe
karácsony
benézel a rácson
fehérke gyerek
rágcsál egy kalácson
kékszemű gyerek
majszol egy kalácson
a kalács kerek
Benézel a rácson
barnácska kerek
zöldszemű
kisgyerek
rágcsál egy kalácson
lesi a
telet
Kinézel benézel
hópihe
telek
szállanak
mállanak
szempillád
remeg
Időtlen múlása
hófehér hullása
meg senki 
ne lássa
ha könnye 
pereg
Gyöngye a göröngyre
elpattan a gyönge
bámul a 
kisgyerek
árnya se 
rezeg
Könnyei függönyét
széthúzza mosolya
hóarcán suhan a
vidámság
sugara
meleg
Kékszemű zöldszemű
víg gyerek pille szív
hópihe
táncba hív
tavaszba
vezet

Mint a Montblanc csucsán a jég,
Minek nem árt se nap, se szél,
Csöndes szivem, többé nem ég;
Nem bántja újabb szenvedély.

Körültem csillagmiriád
Versenyt kacérkodik, ragyog,
Fejemre szórja sugarát;
Azért még föl nem olvadok.

De néha csöndes éjszakán
Elálmodozva, egyedül -
Mult ifjuság tündértaván
Hattyúi képed fölmerül.

És ekkor még szivem kigyúl,
Mint hosszú téli éjjelen
Montblanc örök hava, ha túl
A fölkel nap megjelen...


Icipici manó vagyok,
Virágokat mosdatgatok
Fűközt lakom, mézzel élek
Adnak is bőven a méhek

Eljössz hozzám kicsi Eszter,
Meglátogathatnál egyszer
Szivárványon hintázhatnál,
Virágszirmon aludhatnál

Aludj karomban, aludj nyugodtan
Álmodj szépet, virágos rétet,
Gyöngyöket labdát,
Kirakós kockát,
Suttogó erdőt
Rózsaszín kendőt
Aludj kislányom, 
Fátyol az álom,
Királyfi hozza
Szívedet kincsem bearanyozza

Hajaj, hol volt, hol volt, hol nem. . . 

Volt egyszer egy iciri-piciri házacska; 
ott lakott egy iciri-piciri kis macska. 
Volt annak két iciri-piciri kis ökre, 
rákaptak egy iciri-piciri kis tökre. 

Hajaj, hol volt, hol volt, hol nem...

Volt egyszer egy iciri-piciri házacska; 
ott lakott egy iciri-piciri kis macska. 
Volt annak két iciri-piciri kis ökre, 
rákaptak egy iciri-piciri kis tökre. 

Csizmát húz az iciri-piciri kis macska, 
hová lett az iciri-piciri barmocska. 
Bejárja az iciri-piciri kis erdőt, 
s nem leli az iciri-piciri tekergőt. 
Bejárja az iciri-piciri kaszálót, 
s nem látja az iciri-piciri kószálót. 

Hajaj, hol volt, hol volt, hol nem...

Rátalál egy iciri-piciri kis tökre, 
bánatában iciri-picirit meglökte. 
Felfordult az iciri-piciri tököcske, 
benne a két iciri-piciri ökröcske. 
Megörült két iciri-piciri ökrének: 
vége van az iciri-piciri mesének!

Hajaj, hol volt, hol volt, hol nem...

Megörült két iciri-piciri ökrének: 
vége van az iciri-piciri mesének!
Vége van az iciri-piciri mesének!

Reménytelen,
ki él, az mind reménytelen,
csak könnye van, teménytelen. 

Ezt dúdolom,
egy téli éjjel dúdolom
s szorítom ájult homlokom. 

Mit sírjak én?
E vad kornak mit sírjak én?
Mit jajgassak, mit írjak én? 

Száz év se kell,
még annyi se, száz év se kell,
sírunkon a szél énekel. 

Ki könnyet ont,
bíbor vért, halvány könnyet ont,
egyforma lesz, mind görbe csont. 

A katona,
vidám polgár, bús katona,
nem tudja, mért járt itt, soha. 

A versiró,
cenzor, szedő és versiró
aludni fog, s aludni jó. 

Menj, árva, zord,
szegény dalom, te árva, zord,
dalold a semmit és a port. 

Reménytelen,
ki él, az mind reménytelen,
csak könnye van, teménytelen.

1. 
Ím, jászlad mellett térdelek, 
Ó, Jézus, üdvösségem. 
Elhoztam minden kincsemet, 
Mit ingyen adtál nékem: 
A szívem, lelkem, életem, 
Ó, fogadd tőlem kedvesen, 
Ne szolgáljon, csak téged.

2. 
Te megszülettél énnekem, 
Még akkor nem is éltem. 
Kiválasztottál engemet, 
És földre jöttél értem. 
Még meg sem alkotott kezed, 
És Lelked már elvégezett 
Az én üdvömre mindent.

3. 
A halál éje rám borult, 
De virradt a te fényed, 
És messze űzött éjt, borút 
A béke, üdv és élet. 
Most ragyog, éltet már a hit. 
Ó, áldom szép sugáraid, 
Én lelkem napja, Jézus!

4. 
De jászolágy a fekhelyed, 
Te fényes égi Csillag? 
Hisz más királyi gyermeket 
Oly drága bölcső ringat! 
Nem, széna hozzád nem való, 
De bíbor, bársony volna jó, 
Ha az ölelne lágyan!

5. 
Ám föld gyönyörűségei 
Nem hívogatnak téged. 
Eljöttél értem vérzeni, 
Hogy vállalj terhet, vétket. 
Te szenvedsz, Jézus, szívesen, 
Hogy üdvöt adhass énnekem. 
Nem tilthatom meg néked!

6. 
Csak egyet, egyet kérhetek. 
Egy égi jóra várok: 
Hogy a szívemben végy helyet, 
Ó, Jézus, bárhol járok. 
Tedd jászladdá a szívemet! 
Jer, térj be, és betér veled 
Az öröm égi fénye!

Jaj, majdnem szétfeszít a szerelem.
Jaj, majdnem összenyom a félelem.
Egy ölelésben, asszonyok,
ki halna meg velem? 

Oly gyors a nyaram s lassú a telem -
az ősz kockája kit mutat nekem?
A lesi-csősz idő elől
ki szállna el velem? 

Csillagok rácsa csillog az egen:
ilyen pincében tart az értelem!
A mindenséget, asszonyok,
ki vetné szét velem? 


János gazda, derék gazda,
Nincsen párja hat faluba';
Csak egy a bibéje,
Hogy soha sincs pénze. 

Széles, hosszú szántóföldje,
Sok gabona terem benne,
Vásárra jár véle,
Még sincs soha pénze. 

Nem kóborol a kocsmába,
Kocsmárosra nem kiáltja:
Hej, bort az iccébe!
Még sincs soha pénze. 

Felesége szép, takaros,
Legényekre nem haragos,
Kivált béresére...
Hát ezért nincs pénze. 

1. Árulj bűnoldó papi bullát,
Csalj a kártyán, s ahol csak lehet,
Verj hamis pénzt (és máglya gyúl rád,
Vagy üstben végzed életed,
Mint sok, aki esküt szegett!);
Rabolj, lopj, fosztogass -hiába:
A sok préda mind mire megy?
Bizony, csak borra meg leányra!

2. Járd tréfa, gúny, lant s nóta útját,
Szédítsd rútul, ki lépre megy,
Segítsen síp vagy jós hazugság,
Szavalj, ripacs, víg rímeket,
Moralitást, szent éneket,
Pártoljon kocka, kugli, kártya:
Fut a pénz -Hova? -kérdezed. 
Elfut mind borra meg leányra!

3. Mocskosnak érzed ezt a munkát?
Tarts lovat, öszvért, tehenet,
Szánts, vess, földed izzadva turkáld,
Ha nem tanultál egyebet;
Nagy gyötrelem, de jól fizet!
Vagy tilolj lent, kendert... Az ára,
Mire megy el a kereset?
Mind-mind korcsmára meg leányra!

4. Gyöngysoros zeke, ékszerek,
Csipke, ruha, sok szép topánka 
Míg pórul nem jársz, így vered,
Így vered el mind borra, leányra!

Volt az öregúrnak kalapja,
volt a kalapon egy szalagja.
Volt a szalagért nagy haragja,
amikor a macska bekapta.

Kék a hajnal, kék,
Harmat hinti még,
Éledező tarka mező
Tavasz csokra szép!
Kék fönn az ég, kék fönn az ég,
Tavaszi szellő fújja hátunk,
Ragyog a kikelet, örül a lét!
Kék fönn az ég, kék fönn az ég,
Tavaszi szellő fújja hátunk,
Ragyog a kikelet, örül a lét!

Nóta meg ne állj!
Szállj te! Szállj te! Szállj!
Fütty kanyarul, arc kipirul,
Szapora móka vár!

Zeng, zsong a táj,
Zeng, zsong a táj,
Viola kedvünk, szöcske lábunk,
Röpül a cinege, dalol a száj!
Zeng, zsong a táj,
Zeng, zsong a táj,
Viola kedvünk, szöcske lábunk,
Röpül a cinege, dalol a száj!

Kékegü estben, holdselyem estben
egykor erős volt s ifju a testem.

Vissza se térhet, újra se éled,
messzire száll el minden... az élet...

Lanyhul a szívem, húnynak a fények...
Kék öröm alkonya! Holdderes éjek!


Az utcánkban a kenguru újságot hordott, remekül
elhozott minden hírlapot, s az erszényében egy gyerek ült
fickándozott a kenguru, anyja úgy hívta Gurigácska
leckét is írt az erszénymélyben, de fel-felbukkant egy puszilásra
tegnap láttam a kengurut, ott ment a téren ügyesen
de nem mosolygott, akárki látta, hasán az erszény, üresen
gondolkodtam a kengurun, tán kakaskánál is szomorúbb,
hisz krajcárjánál is jobban fájhat, ha egy kengurugyerek elgurult
el is megyek a kenguruhoz, majd elkávézunk, csevegünk,
és beköltözöm az erszényébe, ne legyen mégse egyedül

Én seregem és én népem,
Szeretlek én mindenképpen. 

Hogyha szaladsz üzőn s üzten,
Megrajonglak buta tüzben. 

Fájsz, hogy így vagy, fáj, hogy látlak
A Sors bús uszitottjának. 

Fáj, hogy az én éles torkom
Ma hurokkal, bénán hordom. 

Disznók állnak most elébem
Röfögően és negéden. 

S orditó és intő vágyam
Belepusztul a muszájban. 

Szeretnék sereget szedni,
Sok-sok mindent vissza-venni. 

Bár csalódna holtát-lelten
Én kétkedő, magyar lelkem. 


Kicsi lány még a kedvesem,
kicsi lány még a kedvesem,
esztendőre majd nem leszen
felényire se szemtelen.

Bánom, hogy ráakadtam, ó,
bánom, hogy ráakadtam, ó,
akié lesz, ne mondja, hogy
megkérte, mondja: vette, ó!

Igyunk egy finom kupa bort,
igyunk egy finom kupa bort,
örömet ott lelsz, ahol érsz,
de itt még híja sose volt.

Bortól szomjazunk legkivált,
bortól szomjazunk legkivált,
cigányasszonyt csókolt a pap,
rágondolt, s félreprédikált.

Kit sok boldog pásztor dícsért,
hallván angyal égi hírét,
félni többé nincsen miért,
itt a megtartó király.

Bölcsek őhozzá indultak,
csillagfényes messze útnak,
s drága kinccsel térdre hulltak,
itt az újszülött király.

Vígadj lelkünk Máriával,
zengjünk mind a menny karával,
hála édes dallamával
Jézusunknak glóriát!

Ő az élet és üdvösség,
ünnepeljük földre jöttét,
Krisztust Isten egyszülöttét
áldja szívünk boldogan!

Ki vagyok? Csak álmodom, tünődöm,
szemem kékjét homály itta fel.
Mellékesen élek itt a földön,
épp csak úgy... együtt a többivel.

Megszokásból csókollak, csak éppen
mert csókoltam mást is eleget,
s mintha gyufát lobbantok sötétben,
szép szavakat úgy mondok neked.

"Mindörökké", "kedvesem", "csak téged"...
De a lelkem dermedt és üres.
Hogyha magad ajzod szenvedélyed,
igaz szót szívedben ne keress.

Tüzemet már semmi fel nem szítja,
vágyak nélkül élek, csendesen.
Erre-arra hajló karcsú nyírfa:
születtél sokaknak és nekem.

Magamnak mindig társat kerestem,
s tűrtem komor fogság nyűgeit.
Nem vagyok féltékeny egy kicsit sem,
nem illetlek rossz szóval, ne hidd.

Ki vagyok? Csak álmodom, tűnődöm,
szemem kékjét homály itta fel...
Szerettelek téged is a földön,
épp csak úgy... együtt a többivel.


Ha meghalok majd, mélyre ássatok
gyarló valómban meg ne lássatok,
ködként inogjon eltűnt társatok,
s nekem, szegénynek, megbocsássatok. 

Ne nézzétek karomat-térdemet,
csak szándokom és ne az érdemet,
mi vérzik és fáj most mellem megett,
azon lehet akkor megmérnetek. 

Önváddal és mérgekkel olykoron
vertem magam füstös-boros toron,
mindig a kín volt ólmos ostorom,
mindig magány a mély monostorom. 

Vétkeztem itt s vétkeztek ellenem,
bár senki úgy, mint lázadt szellemem,
az sarkantyúzott szünös-szüntelen,
s ezért vagyok én bűnös-büntelen. 

De a komor szemet el nem birom,
örök gyehenna lesz attól sirom,
nézd, fél a lelkem, mint hulló szirom,
legyen az irgalom az én biróm. 

Azzal, mi biztos és szilárd-igaz,
holtomban új halálba taszitasz,
aki halandó, folyvást botlik az,
számomra csak a kétes a vigasz. 

A kancsal emlék szépitsen tovább,
mint hold, mely a felhőkön oson át,
s széthordva megbocsátó mosolyát,
ezüstté büvöl minden pocsolyát.


Szuronyos szívvel kik madarat megaláznak
Magjaik ellen is fakadjon a föld
Emléktelen népeket eggyen nevük az idő ajkán
Mert ki tudja a világot a mélység hangján
Nem törvénykezhet fölötte csönd

Őrizlek ének, mint fájdalmát a seb
Nyelvem élcét hitetlenség el ne lopja
Jelszavak oszlopaihoz kötözve a lét
Igaz ének legyen halálos menedékem
Aranytüskés rozsban bujdokol a nép

Őrizlek ének, mint fájdalmát a seb
Nyelvem élcét hitetlenség el ne lopja
Őrizlek ének, mint fájdalmát a seb
Nyelvem élcét hitetlenség el ne lopja

Halálom dobog az ingem alatt
Homlokomon nem hamvad a láng
Sír az anyám, keze ingemen reszket
Tűzzé bénult, csont ágat simogat
Tűzzé bénult, csont ágat simogat

Halálom dobog az ingem alatt
Homlokomon nem hamvad a láng
Sír az anyám, keze ingemen reszket
Tűzzé bénult, csont ágat simogat
Tűzzé bénult, csont ágat simogat

Halálom dobog az ingem alatt
Homlokomon nem hamvad a láng
Sír az anyám, keze ingemen reszket
Tűzzé bénult, csont ágat simogat
Tűzzé bénult, csont ágat simogat

Még husz év, tiz, talán harminc, esetleg ötven,
de tán csak egy, vagy annyi se,
mindegy, végez velünk a betegség, az undor
vagy a véletlen fegyvere.
Még husz év, tiz, talán harminc, esetleg ötven,
és mind együtt leszünk s megbékülünk a földben.

Irigység s szeretet küzdött sirva bennünk;
s gyötörtük egymást szomorú
testvérharcban, (amely sokszor ma is olyan már,
mint egy szinpadi háború;)
irigység s szeretet küzködött sirva bennünk
s kapocs volt még az is, hogy ellenség lehettünk.

De hozzád mi közünk, titokzatos jövendő?
Ami különbség most akad
ember s ember között, sohsem olyan kegyetlen,
amilyen idegen te vagy!
A sirból mi közünk hozzád, örök jövendő?
Teneked, ami volt, mind semmi és egyenlő.

Az igazi haza az Időé, nem a Földé.
Az Időből halunk ki mind,
az Időből, amely hazák fölött hazánk lett
uj s nagyobb közösség szerint.
Az igazi haza az Időé, nem a Földé:
meghal az Egy Idő, de a Föld él örökké

s akár egy idegen planéta is lehetne,
ahogy tovább forog s viszi
hátán uj népeit, mig minket összerágnak
puha fekete fogai;
akár egy más világ csillaga is lehetne,
ugy száll majd, temetőnk, a tilos végtelenbe.

Még husz év, tiz, talán harminc, esetleg ötven;
s tetszik, nem tetszik, látni kell:
ellenségünkkel is közösebb sors köt össze,
mint azután majd bárkivel.
Még husz év, tiz, talán harminc, esetleg ötven;
- Béke, mért vagy csak a halottaké a földben!

holtvágányra döcögött végül
a kopott vörös villamos
kalauz és vezető nélkül
döcögött holtvágányra végül
a kopott vörös villamos

nem volt rakva virágos néppel
bezzeg amikor érkezett
bíborló színben sok beszéddel
meg volt rakva virágos néppel
bezzeg amikor érkezett

vöröslött de amint utólag
utólag minden kiderül
bíborát nem a pirkadó nap
vértől vereslett mint utólag
utólag minden kiderül

mint a görög tragédiában
belül történt mi megesett
a színen csak siránkozás van
mint a görög tragédiában
belül történt mi megesett

hát sic transit gloria mundi
a dicsőség így múlik el
honnan lehetett volna tudni
hogy sic transit gloria mundi
a dicsőség így múlik el

s így állunk ismét mint az ujjunk
sok hite-volt-nincs nincstelen
a magunk kárán kell tanulnunk
ismét itt állunk mint az ujjunk
sok hite-volt-nincs nincstelen

s tülekedünk egymásnak esve
ha jön a volt-már villamos
sárgára avagy zöldre festve
tülekedünk egymásnak esve
ha jön a volt-már villamos

félre ne értsd a dalom testvér
nem sirató csak szomorú
nem szeretném ha lépre mennél
félre ne értsd ismétlem testvér
nem sirató csak szomorú

(Mellékdal a pótkerekekre)

de holtvágányra döcögött-e
vajon a veres villamos
eljárt-e az idő fölötte
és holtvágányra döcögött-e
vajon a veres villamos

s nem lesz-é vajon visszatérte
boldog aki nem éri meg
halomra halnak miatta s érte
most is s ha lenne visszatérte
boldog aki nem éri meg

1. Harap utca három alatt megnyílott a kutya-tár,
síppal-dobbal megnyitotta Kutyafülű Aladár.
Kutya-tár! Kutya-tár! Kutyafülű Aladár!

2. Húsz forintért tarka kutya, tízért fehér kutya jár,
törzs-vevőknek öt forintért kapható a kutya már.
Kutya-tár! Kutya-tár! Kutyafülű Aladár!

Lánc, lánc, eszterlánc,
eszterlánci cérna,
kisleányok bús körében
kergetőzöm én ma.
Nincs semmi aranyom,
jobbra-balra löknek,
körbe-körbe, egyre körbe,
láncán kis kezöknek.
Merre menjek, szóljatok,
hátra vagy előre?
Az erdőbe megbotoltam,
egy nagy, csúnya kőbe.
Voltam én is jófiú,
Istenem, de régen,
csigabigát én is hívtam
künn a régi réten.
Verset mondtam én is ám
gilicemadárra,
magyar gyerek gyógyította,
török gyerek vágta.
Jártam az erdőben is
csillagot keresve,
aranykapun én is bújtam,
és aludtam este.
Nézzetek rám, húgaim,
éjjel most nem alszom,
bámulom a holdvilágot,
véres már az arcom.
Nézzetek rám, lelkeim,
a cipőm levásott,
körmeimmel, kárörömmel
csúnya gödröt ások.
Szánjatok meg, szíveim,
rongyos a kabátom,
szédül a lánc, szédül a tánc,
már utam se látom.
Szeretem a láncot én,
de úgy fáj e sok lánc,
szeretem a táncot is én,
csakhogy ez pokoltánc.
Engedjetek innen el,
hagyjatok magamra,
este szépen süt a lámpám,
este jó a kamra.
Hagyjatok szaladni még,
tündérekbe hinni,
fehér csészéből szelíden
fehér tejet inni.

Lásd, kisfiam, ezt mind neked adom most,
legyen tiéd örökre az egész.
Vedd a telet és a nyarat, a lombost,
itt van neked az epe és a méz.
Ez itt a keserű s ez itt az édes,
ez a fekete és ez a fehér,
ez a nyugalom, s a láz is, hogy égess,
ez itt a méreg és ez a kenyér.
Tejet adok, de hozzá szörnyü vért is,
ölelni lágyan és birkózni kart,
és harcot is, hogy harcolj csakazértis,
a rózsa mellett ott legyen a kard.
Van még néhány elhányt és csonka holmi,
egy kis verőfény és egy-két kacaj,
viaskodó kedv, várat ostromolni,
és végezetre egy nagy, tompa jaj.
Iker ajándékot veszel örökbe,
oly ember-ízű és oly felemás,
de ember adta, nem telt néki többre,
eget ne vívj, mély kútakat ne áss.
Sötéten nyújtom ezeket tenéked,
s koldus apád most tétovázva áll,
mert nincs egyéb. Jobbjában ott az élet,
és a baljában ott van a halál

Lecsuklik minden pilla most,
nem is találsz több villamost,
így járok én is itt, gyalog,
köröttem olcsó angyalok.
Kármin, sáfrány, körúti nők,
selyem harisnyák, rossz cipők
s ami búsítja bús dalom,
s fanyar arcon fájdalom.

Ha a sír szavát hallanád,
nem hallanál ily balladát.
Egy árva költő tévelyeg,
s itt méri a mély éjeket.
Egy görbe utcán remegőn
járkálok, mint a temetőn.
Ó élet! sár! láz! csúnya út!
A vége és a mélye rút.

De jó itt, mert ez utca fáj,
és szép, mert téboly ez a táj,
s álarc alól mártír-szemek,
testvér szemei rémlenek.
Festett az arcom nékem is
és szenvedés ez ékem is.
Jaj, a költő gyomrába kóc,
ő is beteg és torz bohóc.

Sok-sok hosszú eszendeje már
tengerpart bús mezején
élt egy kis lány - ismerhetitek
Lee Annácska nevét
s csak azzal a gondolattal élt,
hogy szeret s szeretem én.

Gyermek volt s gyermek voltam én
Lee Annácska meg én
De Szerelmünk több volt mint szerelem
tengerpart bús mezején
Irigyeltek még az angyalok is
fenn a felhők tetején.

S ez lett oka, hogy, sok éve már,
tengerpart bús mezején
felhők közül jött egy csúnya szél
s meghűlt Annácska, szegény;
s elvitték úri rokonai
s egyedül maradtam én:
koporsóba csukták el őt
tengerpart bús mezején.

Irigyeltek az égi angyalok,
hogy boldogabb ő meg én
az lett oka (mind jól tudjuk ezt
tengerpart bús mezején)
hogy jött felhőből éjjel a szél
s meghűlt s meghalt a szegény.

De szerelmünk több volt mint soké,
ki nagyobb mint ő meg én,
okosabb mint ő meg én
s sem az angyalok a felhők felett,
sem az ördögök tenger fenekén
nem tehetik hogy, szívtől a szív,
elváljunk, ő meg én.

Mert ha kel a hold, nekem álmokat hord,
Annácska küldi felém;
s csillag ha ragyog, már véle vagyok.
Annácska szemét lesem én;
s így az éj idején veled éldelek én,
jegyesem, szívem élete, szép kicsikém,
melletted a sír fenekén,
tengerpart bús mezején.

Legelgetett a bárány Betlehemnek határán.
Tallom, tallom, tillárom.
Angyal mondta: pásztorok, Betlehembe fussatok!
Tallom, tallom, tillárom.
Hogyha tudtok, siettek, kis Jézusra ráleltek.
Tallom, tallom, tillárom.
Anyja tette jászolba, gyolcspólyába burkolta.
Tallom, tallom, tillárom.

Az én koromban:
zörgött az egekben a gépek acélja. 

Az én koromban:
nem tudta az emberiség, mi a célja. 

Az én koromban:
beszéltek a falban a drótok, a lelkek. 

Az én koromban:
vad, bábeli nyelvzavarok feleseltek. 

Az én koromban:
öngyilkosok ezrei földre borultak. 

Az én koromban:
méreggel aludtak el a nyomorultak. 

Az én koromban:
kínpadra feküdtek az árva, beteg nők. 

Az én koromban:
lélekbe kutattak a lélekelemzők. 

Az én koromban:
mint koldusok álltak a sarkon az épek. 

Az én koromban:
recsegtek a trónok, a bankok, a népek. 

Az én koromban:
mily dalt remegett a velőkig üvöltő. 

Az én koromban:
prózára szerelte a verset a költő. 

Az én koromban:
mindannyian ó de magunkra maradtunk. 

Az én koromban:
sírtunk, amikor kenyerünkbe haraptunk. 

Az én koromban:
nem volt, ki szegény sziveket melegítsen. 

Az én koromban:
álmatlanul ült arany-ágyon az Isten.


Lopók között szegényember,
Szegényember sose fél,
Minek félne, szíve, lelke
Erősebb a többinél. 

Lopók között szegényember,
A Jóisten megsegél!
Nincs tehene a szegénynek,
De ha van is elvetél. 

Lopók között szegényember,
Szegényember kapanyél.
A világot megkapálni,
Szegényember annak él.

Cinkék, cinegék, feketerigók,
megosztom veletek e fél cipót,
megosztom az én olyan-amilyen
énekem-szerzett kenyerem.

Csettegess, rigóm, járd a kerteket,
jöjjetek, csókák, varjak, verebek:
vendégül látok minden itt maradt,
velünk telelő madarat.

Terítve már patyolat abroszom,
kenyeremet elétek morzsolom.
Nem várok érte, nem kell félnetek,
ordas télben ujjongó éneket.

Ha majd tavasz lesz, és én hallgatok,
akkor zendüljön a ti hangotok,
hírrel hirdetve, hogy az emberek
télen se voltak embertelenek.

Virág voltam, hajladoztam.
Potyka voltam, fickándoztam.
Madár voltam, felröppentem.
Macska voltam, doromboltam.
Ember voltam, énekeltem.
Énekemben macska lettem.
Madár lettem, felröppentem.
Patakvízben hallá váltam.
Patakpartján virág lettem.

Virág voltam, hajladoztam.
Potyka voltam, fickándoztam.
Madár voltam, felröppentem.
Macska voltam, doromboltam.
Ember voltam, énekeltem.
Énekemben macska lettem.
Madár lettem, felröppentem.
Patakvízben hallá váltam.
Patakpartján virág lettem.

Virág voltam, hajladoztam.
Potyka voltam, fickándoztam.
Madár voltam, felröppentem.
Macska voltam, doromboltam.

Messzi út ezüst szalagja,
merre hívsz, hová vezetsz?
Fölötted, mint böjti gyertya lángja,
csillag lengedez.
Örömre vagy búra hívsz el?
Viszel téboly-poklon át!
Segíts vad tavaszi szívvel 
megszeressem zúzmarád!
Fűzgallyat hajts zabolámra, 
szánom alá sugarat!
Majd az egek kapujába 
elvezetem magamat!

Ég áldjon, árva földem,
forrás itatta part,
arany csorolysza, törj fel
sötét felhő ugart!
Fürödj föld, szép sugárban,
konok fiad ne félsd!
Én többet csizmaszárban 
nem hordok hetyke kést!
Csikó meleg hasára 
nem dőlök éjjelen
Már erdő nem kiáltja tovább
víg énekem,
sorsom szele vadul hajt, 
rám ront a förgeteg, 
míg egy azúrkapun majd halkan bezörgetek!

Mint észrevétlenül álomba hull az ember,
úgy hull az ifjukorból a férfikorba át;
már múltja van s leül szemközt komoly szeszekkel
s apányi lett körötte már egyre több barát.

Apa és kisfia most együtt látogatják,
s a kisfiú lesz lassan, ki jobban érti őt,
ki érti még lobos szivének sok kalandját,
s kijátsszák lent a padlón a hintázó időt.

De mégis néhanap felnőttként pénzt keres már,
megrendelésre fordít, eladja verseit,
már szerződést bogoz, számolgat és protestál 
s megélni néki is csak a mellékes segít.

Sikerre nem kacsint, mert tudja, egyremegy,
e hölgy kegyeltje az lesz, ki jókor érkezett; -
kedvence már a mák s a bíborhúsu meggy,
a bús kamaszt igéző méz és dió helyett.

És tudja, nyáron is lehullhat egy levél,
hiába táncol és csal a forró emberész,
s minden megméretik, ha egyszer majd nem él;
sportbajnok nem lehet már, sem kóbor tengerész,

de megtanulta, hogy fegyver s szerszám a toll,
s ugyancsak nyaktörő az, ha méltón peng a lant, 
s hogy eljut így is ő mindenhová, ahol
mezítlen él a szándék és perzsel a kaland.

És míg tollára dől, a gyermekekre gondol,
és nincs nehéz szivében most semmiféle gőg,
mert értük dolgozik, akár a néma portól
csikorgó gyárban élők s műhelyben görnyedők.


Elmúlt a nap, sötét azt est,
de szemünk fény híján se rest;
sör, brandy: holdunk, csillagunk.
vörösbor: felkelő napunk.

Kocsmáros néne, most hoci a számlát,
a számlát, a számlát,
kocsmáros néne, most hoci a számlát,
most hoci a számlát s mégegy tele tálcát!

Úri sors: jómód, kényelem
paraszt-sors: nyűgös gyötrelem;
itt egyetértés lángja gyúl:
a részeg ember mind nagyúr.

Poharamban szent nedvü tó,
gondjaimat gyógyítgató;
mámor: pisztráng tó mélyiben,
kortyints nagyot, s benned leszen.

Kocsmáros néne, most hoci a számlát,
a számlát, a számlát,
kocsmáros néne, most hoci a számlát,
most hoci a számlát s mégegy tele tálcát!

De velem ne izélj, te mulata,
mulata, kinevetsz te, hallom,
hogy ilyen meg olyan az orrom,
mint a nyakravaló bütyke, na!

Dehogyis vagy olyan okos,
ha fel is fújod magad,
csak igen nagy a te szád,
de rövid a bongyor hajad.

Annyira kelleted a tested, annyira,
annyira kitátod a csőröd, annyira,
annyira emeled az orrod (annyira...)

Nesze neked, mulata, 
tudd meg az igazat:
Van nekem fekete-fekete szeretőm,
Te pedig hord el magad (magadat)

Nesze neked, mulata, 
tudd meg az igazat:
Van nekem fekete-fekete szeretőm,
Te pedig hord el magad.

Tóban nádszál,
nádon verebek,
nádiverebekre
napfény csepexeg.

Napfény csepereg,
nevetik a verebek,
szellő támad,
lengeti a nádat.

Ringó nádat
tó vize mossa,
nap tüze festi
barna-pirosra.

Barna-piros nádon
pihenő verebek
szárnyuk alatt elviszik a
puha meleget.

Nyáron hazaviszik,
télen előveszik,
s hónak-fagynak
szemibe kacagnak.

Ha kend Megyerre megy, miért nem erre megy?
Nem megyek Megyerre, hanem Nagymagyarra.
Ha Megyerre mennék, persze erre mennék.
De megyek Magyarra, nem erre, amarra.
Ha kend Magyarra megy, miért nem arra megy?
Nem megyek Magyarra, hanem Nagymegyerre.
Ha Magyarra mennék, persze arra mennék.
De megyek Megyerre, nem arra, emerre.

Nálatok
laknak-e állatok?
Várnak-e rátok
régi barátok,
kutyák, csalafinta macskák
szimatolva a lábatok,
hogy merre jártatok?
Vagy csak egy kalitka
rácsai mögé zárva
mereng egy árva,
ritka,
drága
papagáj?

Olykor felkiált: "Na, megállj!"
Hogy miért, ez az ő titka.
Néha meg, furcsa beszéd,
azt mondja: "Gyurrrika szép!"

Nálatok
őrzik-e állatok
az álmotok?
Szörcsög-e
kis táljából az aranyhörcsög,
ha bántják a görcsök?

Nálatok
üveglap alatt
surrannak-e tarka,
szép aranyhalak
fejük magasra tartva,
kopogtatják-e a falat:
"Uram, hisz ez a dolga,
hol az a bolha?
Lássa be, mit úszunk egy-két falat
ellenében
egész nap itt e lében!"

Nálatok
leütik-e a sárga
lámpavirágra
betévedt lepkét?

Vagy egy-két
gyöngéd intéssel ablakot tárva
a sötét szobából az éjszakára
elkülditek, jó éjt kívánva,
elég volt mára
nálatok . . .
S ha volna szárnyatok,
szállnátok utána.


A nandu, a nandu
A nandu, a nandu 
du-du-du-dum
Nagy madár a nandu
szép madár a nandu
Bolyhos madár a nandu
a nandu du-du-du-dum
Bolyhos szép nagy madár a nandu
Életösztöne elsőrangú
Ha üldözik a nandut
Ha üldözik és szárnyával is (a nandu)
Szárnyával is könyökölve (a nandu)
Villám cikkcakkba menekül (a nandu)
Villám cikkcakkba menekül (a nandu)
Villám cikkcakkba menekül (a nandu)
Vadászni rá hát hasztalan
Mert, ha a cakkra céloznának biztosan cikktalan
S, ha a vadász cikkre lőne akkor ő már cakktalan
Mert, ha a cakkra céloznának biztosan a cikktalan
S, ha a vadász cikkre lőne akkor ő az már a cakktalan
Mert, ha a cakkra céloznának biztosan cikktalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan

Bolyhos szép nagy madár a nandu
Életösztöne elsőrangú
Életösztöne elsőrangú
Ha üldözik a nandut
Ha üldözik és szárnyával is (a nandu)
Szárnyával is könyökölve (a nandu)
Villám cikkcakkba menekül (a nandu)
Villám cikkcakkba menekül (a nandu)
Villám cikkcakkba menekül (a nandu)
Vadászni rá hát hasztalan
Mert, ha a cakkra céloznának biztosan cikktalan
S, ha a vadász cikkre lőne ő az már cakktalan
Mert, ha a cakkra céloznának biztosan cikktalan
S, ha a vadász cikkre lőne ő az már cakktalan
Mert, ha a cakkra céloznának biztosan cikktalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan
Cikktalan-cakktalan vadászni rá, hát hasztalan

Menekül a nandu, menekül a nandu...
Menekül a nandu, menekül a nandu...

Év múlik, évet ér, egymást hajtja négy testvér:
víg tavasz, virághintő, koszorús nyár, kalászdöntő,
ősz, gyümölcsérlelő, tél, havat terelő.
víg tavasz, virághintő, koszorús nyár, kalászdöntő,
ősz, gyümölcsérlelő, tél, havat terelő.
Év múlik, évet ér, egymást hajtja négy testvér:
Év múlik, évet ér, egymást hajtja négy testvér:
Év múlik, évet ér, egymást hajtja négy testvér:
Év múlik, évet ér...

Szállj, szállj, ökörnyál, jön az ősz, megy a nyár,

Szállj, szállj, ökörnyál, jön az ősz, megy a nyár,
megy a nyár, a nevetős, komolykodva jön az ősz,
megy a nyár, a nevetős, komolykodva jön az ősz,

megy a nyár, a nevetős, komolykodva jön az ősz,
csillámló derekkel, sárga levelekkel,
szőlővel, mosolygóval, fűre koccanó dióval.
szőlővel, mosolygóval, fűre koccanó dióval.
Szállj, szállj, ökörnyál, jön az ősz, megy a nyár,

Szőlő érik, vessző hajlik levele tarkul, víg nesz hallik.
Gazda, gazda, mossál kádat! Szüretelőid várton-várnak.
Pántos puttony hadd forogjon, poharunkba must csurogjon,
rézbográcsban hús rotyogjon, jó szagú gőze göndörödjön. (2x)

Ne adjatok rám aranyos palástot,
Nem kell a gyémántos korona,
De vigyétek a víg csörgő-sapkát is
S tarka köpenyeg sem kell soha. 

Szürke-országnak vagyok a királya,
Láthatlan trónom nekem ragyog.
Amíg nem láttok, nem ékesíttek,
Nem rubrikáztok, addig: vagyok.

Duna vizén lefelé úsz a ladik,
A ladik,
Róla muzsikaszó, muzsikaszó, csimpolyaszó
Hallatik;
Juhaj! viszik a piros almát, barackot,
Juhaj: Kevibe Szent-Endréről menyasszont! 

Piros almát eladják a budapesti
Piacon,
Abbul cifrálkodik Kevibe' a piros arcu
Menyasszony:
Juhaj! de derék ruha ez a fejkötő:
Megfér ezalatt akármennyi szerető! 

Kevi csárda reggel óta tele van,
Teli van:
Ott járja a kolót egy éles késsel, véres késsel
A Jovan:
Juhaj! piros volt, de csak férges alma volt,
Asszony, csinos volt, de azért csak r--a volt. 

Duna vizén lefele úsz a ladik,
A ladik,
Róla hejjehujja, szitok-átok, dávoria
Hallatik:
"Juhaj! közel már Alexinác, Knyazevác:
Engem Kevi-Rác, többet ugyan sose látsz!"

Alszik a hóban
a hegy, a völgy;
hallgat az erdő,
hallgat a föld.

Mikor legutóbb
jártam itt,
nyár nyitogatta
pipacsait,

a nyár nyitogatta,
temette az ősz;
és volt, aki vesztett,
és nincs aki győz.

Lombnak, virágnak
nyoma sehol,
fekete csontváz
a fa, a bokor,

s halotti csipke
a díszük is,
az a törékeny
tündéri dísz,

mit rájuk aggat
éjszaka
fehér kezével
a zúzmara.

Alszik a hóban
a hegy, a völgy,
hallgat az erdő,
hallgat a föld.

Egyszerre mégis
rezzen a táj:
hármat fütyül
egy kis madár.

Háromszor hármat
lüktet a dala,
vígan, szaporán, mint
éles fuvola.

Az a fuvolás
a Nyitnikék!
Már kezdi is újra
az énekét:

kék füttyre mindig
"kvart" lefelé:
nem sok, de örülni
ez is elég.

Nyitni kék, fütyüli,
nyitni kék,
szívnek és tavasznak
nyílni kék!

Nyitni, de -nyitni, de-
nyitni kék!
Fütyülöm én is
énekét .

Nyitni kék, fütyüli,
nyitni kék,
a telet bírni
illenék!

Bírni és bízni
Illenék!
Fütyül és elszáll
a Nyitnikék.

Nyitni kék! -fütyülök
utána 
s nézek az eltűnő
madárra.


A bíróék ágya széles,
mint egy bárka terebélyes,
fent négy kopott angyalka,
lent négy behemót tartja.

Számolá négy angyalkája,
kiknek lőn nász-éjszakája,
hány fi és lány csemete
fehér gyolcson születe.

Elviselt sok nemzedéket,
déd-szüléket, ük-szüléket,
ifjan, párba-fonottan,
vénen, végül halottan.

Forgandó nagy idejétül
az ágy köszvényt kapott végül,
moccanásra is zörög,
pározásra dübörög.

Eresztéke addig korhad,
míg egyszerre összeroskad,
lehullnak az angyalok
s arcuk tovább mosolyog.

Ódon, ónémet, cifra óra
áll a szekrényünk tetején,
szálló korok bölcs bámulója
közönyösen tekint felém.
Aranycirádás, pici tükrén
még mosolyog a rég letűnt fény,
de már nem úgy, mint hajdanán,
mert ő ütötte el az éjfélt,
mikor meghalt a szépanyám,
fehér, mosolygó szépanyám. 

Már nem vakít ragyogva többet
a sápadt alt-Wien-porcelán,
parókás, farsangos időknek
parfümjét leheli reám.
Nehéz, tömjénes, cukros illat,
a lelkemig fáj, szívemig hat,
s a múltat visszaálmodom,
hogy ez aranyló óra mellett
az apám játszott egykoron,
apám nevetgélt egykoron. 

Ha künn az alkony álmokat hív,
cseng-bong a titkos, méla hang,
és babonásan átmorajlik
a dallamos üvegharang.
A zúgó ércgyűrűn fölébred
valami szunnyadó kisértet,
s szellem-szaván dalol, dalol,
mint hogyha egy halk, bánatos hang
beszélne a sírok alól,
felelne a sírok alól. 

A régi óra egyre jár csak,
mint egy tipegő nénike,
köröttem árnyak, éji árnyak,
szemem könny és köd lepi be,
mert félve sejtem, érzem-érzem,
hogy elsápadnak majd egy éjen
az apró arany-angyalok,
s ez óra veri el az éjfélt,
ha majd egy éjjel meghalok,
ha egyszer én is meghalok.


Amíg meghagynak tisztemen,
a nagyharang az Istenem,
nem későn, mindig rendesen
kondítom - mondja Kempelen.

Mégsem volt egy jó emberem,
ki lánykérőbe jön velem.
Ha’, azé’ ne búsulj Antalom,
a tornyot így is meglelem!

Meg ám! – tódítja Antalom, -
Míg a topánkát talpalom
nincs lánykérésre alkalom,
olyan nagy itt a forgalom.

2x
Sebaj! – legyint rá Kempelen, -
Csak az egészség meglegyen!
Egyet se búsulj, Antalom,
az élet így is elmegyen.

A lánykérés már nem szokás,
pénzbe kerül az áldomás!
Meg nyűgös ám a folytatás,
barátom! - mondja Tóbiás.

2x
Magam maradtam, nem vitás,
de ebbe’ nem vagyok hibás.
A lánykérés már nem szokás,
meg hát az ember kutat ás!

3x
Sebaj! – legyint rá Kempelen, -
Csak az egészség meglegyen!
Egyet se búsulj, Tóbiás,
az élet így is elmegyen.

Az élet így is elmegyen...

Megjött a hír, megjött a hír, 
megjött a hír, az örömhír!
Megjött a hír, megjött a hír, 
megjött a hír, megjött az örömhír!

Kikeltek a gulipánok, 
ugyanúgy a tulipánok.
Tojásból a gulipánok,
hagymából a tulipánok.
Csipognak a gulipánok, 
pompáznak a tulipánok.
Csipognak a gulipánok, 
pompáznak a tulipánok.

Megjött a hír, megjött a hír, 
megjött a hír, az örömhír!
Megjött a hír, megjött a hír, 
megjött a hír, megjött az örömhír!

Áldásomra arra járok, arra járok
Lelkesedve felkiáltok, felkiáltok:
nincs is ennél szebb muri tán, szebb muri tán!
Egy gulipán, egy tulipán,
egy tulipán, egy gulipán.

Megjött a hír, megjött a hír,
megjött a hír, az örömhír!
Megjött a hír, megjött a hír,
megjött a hír, megjött az örömhír!

Sivatagi oroszlánok
nem túl nagy állatbarátok.
Fut előlük a szomszédnép,
mindenki félti a bőrét.

Falkákba verődve járnak,
könnyebb ám így a vadászat:
prédájukat bekerítik,
egy csapással leterítik.

Vetélkedve összecsapnak,
pofonokat osztogatnak;
egymást el ne kalapálják:
védik őket pofapárnák.

Ha emberhez szelídülnek,
néznek, kíváncsian ülnek.
Lábszárhoz úgy dörgölőznek,
mint nagyra nőtt macskakölykek.

Szélesszájú orrszarvú,
szemed körül mért van bú ?
Keskenyszájú orrszarvú,

ugye, nem vagy szomorú?
Dzsungelekben, sztyeppéken
ma is megélhetsz szépen

Ellenséged csak az ember
nem viseled türelemmel.

Az orrodon két tülök;
aki bánt, azt megdöföd.
A négy patád se akármi !
Tudsz taposni, rúgkapálni.

Nem vagy éppen túl okos.
S mert bőröd mindig poros,
néha sziklatömbnek néznek -
megdühödsz, mert rád ülnének.

Tar ágak-bogak rácsai között
kaparásznak az őszi ködök,
a vaskorláton hunyorog a dér. 

Fáradtság üli a teherkocsit,
de szuszogó mozdonyról álmodik
a vakvágányon, amint hazatér. 

Itt-ott kedvetlen, lompos, sárga lomb
tollászkodik és hosszan elborong.
A kövön nyirkos tapadás pezseg. 

Batyuba szedte rongyait a nyár,
a pirosító kedvü oda már,
oly váratlanul, ahogy érkezett. 

Ki figyelte meg, hogy, mig dolgozik,
a gyár körül az ősz ólálkodik,
hogy nyála már a téglákra csorog? 

Tudtam, hogy ősz lesz s majd fűteni kell,
de nem hittem, hogy itt van, ily közel,
hogy szemembe néz s fülembe morog. 

Őzsuta sétál zöld ligetben,
hóra elé szénám kitettem,
szélfogót vontam a csutából,
ne szenvedjen a szél fogától.

Kényesen lépked karcsú lába,
besétál szívem udvarába,
ropog, topog selymes gyepére,
rájár gazdája tenyerére.

Hol most madár
kapirgál,
ott áll majd a
Szentendrei
Papírgyár.

A kéménye füstölög, 
ezer gépe dübörög, 
most, vág, simít, összehajt: 
a jó papírt ontja majd.

Szép ceruzám, radírom...
Levelemet megírom,
megírom majd, ha bírom
szentendrei,
szentendrei
papíron.

Párisba tegnap beszökött az Ősz.
Szent Mihály útján suhant nesztelen,
Kánikulában, halk lombok alatt
S találkozott velem. 

Ballagtam éppen a Szajna felé
S égtek lelkemben kis rőzse-dalok:
Füstösek, furcsák, búsak, bíborak,
Arról, hogy meghalok. 

Elért az Ősz és súgott valamit,
Szent Mihály útja beleremegett,
Züm, züm: röpködtek végig az uton
Tréfás falevelek. 

Egy perc: a Nyár meg sem hőkölt belé
S Párisból az Ősz kacagva szaladt.
Itt járt, s hogy itt járt, én tudom csupán
Nyögő lombok alatt.


Pásztorok keljünk fel, hamar induljunk el,
Betlehem városába, rongyos istállócskába,
siessünk, ne késsünk,
hogy még ezen éjjel odaérhessünk,
mi Urunknak tiszteletet tehessünk.

Angyalok hirdetik, Messiás születik,
itt van jele fényének, helye születésének,
pajtába', pólyába', 
be vagyon takarva posztócskájába,
áldott gyermek szenved már kiskorába'

Jézus a szent kisded, mily szükséget szenved,
nincsen meleg szobája, sem ékes palotája,
szükségben, hidegben
melegíti őt a barmok párája,
ó isteni szeretet nagy csodája.

Mint elátkozott királyfi
Túl az Óperencián,
Él magában falujában
Pató Pál úr mogorván.
Be más lenne itt az élet.
Ha egy ifjú feleség...
Közbevágott Pató Pál úr:
"Ej, ráérünk arra még!" 

Roskadófélben van a ház,
Hámlik le a vakolat,
S a szél egy darab födéllel
Már tudj' isten hol szalad;
Javítsuk ki, mert maholnap
Pallásról néz be az ég...
Közbevágott Pató Pál úr:
"Ej, ráérünk arra még!" 

Puszta a kert, e helyett a
Szántóföld szépen virít,
Termi bőven a pipacsnak
Mindenféle nemeit.
Mit henyél az a sok béres?
Mit henyélnek az ekék?
Közbevágott Pató Pál úr:
"Ej, ráérünk arra még!" 

Hát a mente, hát a nadrág,
Úgy megritkult, olyan ó,
Hogy szunyoghálónak is már
Csak szükségből volna jó;
Híni kell csak a szabót, a
Posztó meg van véve rég...
Közbevágott Pató Pál úr:
"Ej, ráérünk arra még!" 

Életét így tengi által;
Bár apái nékie
Mindent oly bőven hagyának,
Soha sincsen semmije.
De ez nem az ő hibája;
Ő magyarnak születék,
S hazájában ősi jelszó:
"Ej, ráérünk arra még!" 


Arra lenn a Déli sarkon, 
hol legnagyobb a hideg,
ahol még a Nap sem jön fel, 
vagy ha feljön, sápad, sorvad, didereg.
Itt e fridzsiderszínpadon tudjátok-e, 
hogy kinek táncolnak a pingvinek?

A jégvilág lakóinak, 
nézik őket fókák, bálnák, 
nagy tengeri elefántok,
kormoránok, delfinek.

Az idő itt bármilyen, 
szélsüvítés dallamára, 
dörgő fagytömb muzsikára 
hósziklák közt, jégszínen,
tippegetve-toppogatva, 
felrebbenve, megforogva, 
erre-arra tántorogva, 
soha-soha meg nem unva, 
erra-arra tántorogva, 
soha-soha meg nem unva 
táncolnak a mirmiek.


Volt egyszer egy ponty,
Úszott, mint a pinty!

Volt egyszer egy pinty,
Repült, mint a ponty!

Együtt mentek...
Úsztak, szálltak, mendegéltek,
tán még most is mendegélnek,
ha a kelő napsugárban
útjuk végére nem értek.

Elöl ment a ponty.
Úszott, mint a pinty.

Utána a pinty.
Repült, mint a ponty.

Porhavat zúdít a fergeteg,
minden utat, ösvényt eltemet,
útközben a friss szél elaludt,
hó lepi az edőt, a falut.
Boszorkány iramlik, ott szalad,
futkorászva söpri a havat.
Hej, ti lusta népség, emberek,
utakon előre törjetek!

Hej, ti lusta népség, emberek,
utakon előre törjetek!
Megijedt az orkán, iszkol ám,
menekül a messzi sík haván.
Szél szökik fel hóbuckák mögül,
fejéről a sapka lerepül.
Csőrével egy holló odavág,
s reggel sapkát tart a nyírfaág!

Messzi sztyeppek hóbuckáin
szánom fehér port kavar.
Sárkányvérű paripáim,
röpítsetek el hamar!

Szunnyadó kis falvak álmát
körülfonja füst-selyem.
Bűvös-szép toronyszobáját
nyitja már egy lány nekem.

Festett jármon, cifra hámon
esti kék sugár ragyog.
Suhanj, pehelyröptű szánom,
sólyom-lovak, szálljatok!

Ezüst zengés-pengés támad,
csengő csendül, szépszavú.
Ha kurjantok egy vidámat,
kitódul a fél falu.

Lány, legény jön nagy seregbe,
falu csöndjét felverik.
Száll az este, téli este -
énekelnek reggelig.


Fáklyaként emeltem fagylaltomat, 
Málna, ribiszke, puncs! 
Miféle puccs készül itt gyerekek, miféle puccs??
Málna, ribiszke, puncs! 
Nem készül itt semmi, mindennek fuccs, 
Málna ribiszke puncs!

Sötétben meghuzódva
szundítanak a pulykák.
Ha reggel fölébrednek,
begyüket nagyra fújják.

Feszesen járnak, mintha
keréken gurulnának.
Nyakuk vörösre duzzad,
recsegve kiabálnak.

Ez a puma.
Ragadozó.
Lépte puha,
lopakodó.

Hegyek-dombok
oroszlánja.
Vagy azt mondod:
kicsit gyáva?

Prédára les
a magas fán,
zsákmányt keres
rideg pusztán.

Rabló, hamis -
nem kedvelik.
Kutyákkal is
megkergetik.

Esténként a sötétben megjelenik 
a nagy zoknifaló.
És a zoknijaim sajnos eléje másznak.

Reggel azért nem találom sehol
A fél zoknimat.
Persze az is lehet, hogy 
Az ágyneműtartó mögött reszketnek
A nagy zoknifalótól.

A legjobb, ha az embernek valamennyi zoknija
Egyforma színű.
Legjobb, ha az embernek valamennyi zoknija
Egyforma színű.

Az ember végül homokos,
szomorú, vizes síkra ér,
szétnéz merengve és okos
fejével biccent, nem remél. 

Én is így próbálok csalás
nélkül szétnézni könnyedén.
Ezüstös fejszesuhanás
játszik a nyárfa levelén. 

A semmi ágán ül szivem,
kis teste hangtalan vacog,
köréje gyűlnek szeliden
s nézik, nézik a csillagok.



Vas-színű égboltban...

Vas-színű égboltban forog
a lakkos, hűvös dinamó.
Óh, zajtalan csillagzatok!
Szikrát vet fogam közt a szó - - 

Bennem a mult hull, mint a kő
az űrön által hangtalan.
Elleng a néma, kék idő.
Kard éle csillan: a hajam - - 

Bajszom mint telt hernyó terül
elillant ízű számra szét.
Fáj a szívem, a szó kihül.
Dehát kinek is szólanék - - 


Jöjj, testvérkém, atyánk, a bujdosó nap
a távol falujába ballagott. 

Fönn már kigyujtják üvegét a holdnak,
a hamvas, égi templomablakot. 

Fészkében ring a száz cikázó fecske,
szívemben minden mámoros szavad. 

Reszket - mint ujjunk - mind a levelecske
és röghöz szorul a rög és tapad. 

Egymás mellett mi is rögök vagyunk most,
minket a gyönge, friss vetés szeret. 

Jöjj, kedvesem, tested lelkembe hullasd,
bennünk a föld barázdát rejteget. 

Az est sötét báránya ballagóba,
feketébb hulló selyemgyapja már. 

És szőke hajad mintha mező volna,
mit teljesen betölt a holdsugár. 


keresgélt a repülőgép
fél szárnnyal a vizet szántva
míg a lagunák közt rálelt
a parázsló betonsávra
domborodott az ég kékje
homorult a földnek zöldje
mikor a gép alázökkent
fújtatva és dörömbölve
húzta a sok kis cölöpház
maga alá az árnyékát
rezegtek mint a bazári
fölhúzható bádog-békák
föld az éggel kék a zölddel
borult össze elalélva
szerelemtől részegülten
betűzgettem cartagena 

delet ilyet soha én még
napot soha még így égni
hol a bokor víz és viskó
s még a beton is érzéki
félórát ha voltam nálad
míg egy kisded megszülethet
ameddig egy ismeretlent
elföldelnek elfelednek
kísértésbe szédítőbe
estem véled szerelembe
hogy maradjak viskóid közt
mindenkitől elfeledve
ittam fényed kéked zölded
a géphez gurított létra
tetejéről félórára
enyém voltál cartagena
fölszállóban már úgy rémlett
vityillóid rezegtetve
mindegyikben mintha egy-egy
szerelmespár ölelkezne
jaj elválnunk miért kellett
magadhoz mért nem öleltél
minden évszakom azóta
hóval borított hideg tél
egy napodért éjszakádért
cserébe mit vágyton-vágyok
adtam volna üdvösségem
az örökkévalóságot
ilyen bolond ki szerelmes
érzi hogy a szíve béna
belémsajdult sose látlak
többé viszont cartagena 

s ittalak még színed fényed
amennyi talán elég lesz
itt a deres kárpátok közt
a közelgő öregséghez
hol a nap is a tiednek
csak lézengő halvány mása
kél és nyugszik emlékeztet
az egyszer-volt ragyogásra
ó a kéked ó a zölded
kékje zöldje víznek égnek
karib-tenger tüneménye
a neved is belémégett
nem gyógyít ki az idő sem
azon kapom magam néha
félhangosan szólongatlak
cartagena cartagena

1. Rózsa, rózsa rengeteg,
Lányok, lepkék, fellegek,
Lányok, lepkék, fellegek,
Illanó könny, permeteg.

2. Lángoló menny, alkonyat,
Csupa vér az ajakad,
Csupa vér az ajakad,
Ha csókollak, védd magad!

3. Minden árad, fut, remeg,
Rád néz, aztán ellebeg,
Rád néz, aztán ellebeg,
Csak az Isten érti meg.

4. Messze libben a hajad,
Nevetésed itt marad,
Nevetésed itt marad,
Mint kendőd a szék alatt.

Sagane aranyom, Sagane,
Bizony északi földre születtem,
Csuda ott a mező körülöttem,
Teleholdban a rozs özöne,
Sagane aranyom, Sagane.

Bizony északi földre születtem,
Hol a Hold, a növő, babonáz,
S noha jobb, noha szebb e Siráz,
De Rjazányom el itt se feledtem,
Bizony északi földre születtem.

Csuda ott a mező körülöttem,
Im a rozsnak a szála hajam...
Legyen ujjaidé finoman,
Sose fáj a kezed beleszőtten,
Csuda ott a mező körülöttem.

Teleholdban a rozs özönét
Sürü fürtöm idézze szemedbe,
Gyere drága, vidíts te nevetve,
Az eszembe de jaj ne idézd
Teleholdban a rozs özönét.

Sagane aranyom, Sagane,
Bizony északon él az a lány,
Kinek arca is épp ilyen ám.
Vajon egyszer elfeled-e?
Sagane aranyom, Sagane.

Hol a nadrágom? Hol a nyaksálom?
Hol a folt, ami hátul volt a nadrágon?
Hol a bal zoknim? Hol a nem t'om mim?
Hol a lyuk a lyukas kanalamon? Nem látom!

Este megvolt, becs'szavamra megvolt,
este megvolt, megvolt még.

Hol a kék sipkám? Hol a rossz szipkám?
Hol a jó kicsike hatlyukú furulyám?
Hol a varrótű? Hol az LY betu?
Hol a kicsi piros orvosságos skatulyám?

Este megvolt, becs'szavamra megvolt,
este megvolt, megvolt még.

Hol a koppantó? Hol a pukkantó?
Hol a tegnapi rettenetes haragom?
Hol a kampóvas? Hol a korgó has?
Hol a karimátlan, tetejetlen kalapom?

Este megvolt, becs'szavamra megvolt,
este megvolt, megvolt még.
Megvolt még, megvolt még, megvolt még.

Csak magamban sírom sorsod,
Vérem népe, magyar népem,
Sátor-sarkon bort nyakalva
Koldus-vásár közepében,
Már menőben bús világgá,
Fáradt lábbal útrakészen. 

Körös-körül kavarognak
Béna árnyak, rongyos árnyak,
Nótát sipol a fülembe
Sípja régi babonának,
Édes népem, szól a sípszó,
Sohse lesz jól, sohse látlak. 

Szól a sípszó: átkozott nép,
Ne hagyja az Úr veretlen,
Uralkodást magán nem tűr
S szabadságra érdemetlen,
Ha bosszút áll, gyáva, lankadt
S ha kegyet ád, rossz, kegyetlen. 

Üzenhettek már utánam
Kézsmárk hegye, Majtény síkja,
Határ-szélén botot vágok,
Vérem többé sohse issza
Veszett népem veszett földje:
Sohse nézek többet vissza.


kútnak lenni volna jó
utas-itatónak
diófának vagy a fán
füttyentő rigónak

rigófüttynek volna jó
lenni bár egy hangnak
jönni-menni volna jó
akárcsak a harmat

Szedjük a jó almát, hagyjuk a szív gondját,
Rázzuk a kert lombját míg süt a fény, hej!
Elmegy az élet, elfogy az égő nyár,
Jöjj ide szép párom míg süt a fény!

Szedjük a jó körtét, gyűjtjük a kedv gyöngyét,
Rázzuk a kert göncét míg süt a fény, hej!
Elmegy az élet, elfogy az égő nyár,
Jöjj ide szép párom míg süt a fény!

Szedjük a jó almát, hagyjuk a szív gondját,
Rázzuk a kert lombját míg süt a fény, hej!
Elmegy az élet, elfogy az égő nyár,
Jöjj ide szép párom míg süt a fény!

Szedjük a jó körtét, gyűjtjük a kedv gyöngyét,
Rázzuk a kert göncét míg süt a fény, hej!
Elmegy az élet, elfogy az égő nyár,
Jöjj ide szép párom míg süt a fény!



Kordély a kereke imbolygó,
Körtvély a levele hullongó,
Vályog a palotánk, bükköny a kertünk,
Ha fiatal aki mulat, így is jó!

Padlás a verebe fennlengő,
Éhes kis egere csellengő,
Kéreg a heverőnk, szecska az ágyunk,
Így is úgy is elinal az esztendő!

Kordély a kereke imbolygó,
Körtvély a levele hullongó,
Vályog a palotánk, bükköny a kertünk,
Ha fiatal aki mulat, így is jó!

Padlás a verebe fennlengő,
Éhes kis egere csellengő,
Kéreg a heverőnk, szecska az ágyunk,
Így is úgy is elinal az esztendő!

Így is úgy is elinal az esztendő!

Szemerkél az őszi eső,
szomorkodik a diófa,
nem búsulna, ha a nyári
viselete most megvolna. 

De letépte a cudar szél
pompázatos szép ruháját,
pedig azt még a zuhogó
záporok is respektálták. 

De leginkább azon búsul,
hogy azok is elszeleltek,
akik árnyas lombja között
nyáron által csiviteltek. 

Se egy rigó, se egy veréb,
csak egy öreg, mindig álmos
varjú maradt hűséges a
lombja-vesztett diófához. 

Ül, csak ül és hallgat bölcsen,
jól tudja, hogy nemsokára
lesz az öreg diófának
gyönyörűszép hósubája.

Arcképem pénzen nem ragyog.
Mátyás, a király nem vagyok.
Parasztnak nem öltözhetek,
viskóba nem költözhetek.

Ezért királynak öltözöm,
s magamra öltve köntösöm,
magas Budáraköltözöm.

De ott nem néznek királynak,
várkapu elé kivágnak.
Paraszt ballag arrafelé,
mélyen néz az orra elé.
Odalép hozzám e paraszt -
az orra megnőtt egy araszt.
Azt kérdi: "Ki bántott, király?"
Igéri: mellettem kiáll.

És belöki a várkaput,
kilenc kamarás odafut.
Előtte mélyen hódolnak,
aranykupákért lódulnak.
Kínálják: "Felségünk, igyál!
Igyál, te álruhás király!"

Én meg, mint koronás tulok,
tátom a számat, bámulok.
Fölfogom: előttem ki áll?
Parasztruhában a király!
Parasztnak öltözött megint,
pirulok, de ő csak legyint.

-Ne pirulj, barátom, örülj,
váramba beljebbre kerülj!
Fejedet nem veszem, ne félj!
Hallgatlak: magadról mesélj!

-Felséges uram, királyom!
Minden próbádat kiállom!
Könyörgöm, nekem megbocsáss,
énbennem királyt, jaj, ne láss!
Paraszt vagyok, nevem János.
Lakóhelyem nem e város.
Köntösöm csupán álruha.
Remélem, nem dől rám Buda.

-Ugyan, János, ne légy dőre!
Reád Buda miért dőlne?!
Igazságos vagyok, tudod.
Azt ígértem: nem lesz bajod.
Nincs helye semmi aggálynak,
joggal öltöztél királynak.
Királyként voltam én paraszt,
te is azt tetted, majdnem azt:
parasztként voltál álkirály,
ezért most leszel alkirály.
Én pedig leszek alparaszt -
nem teszünk mást, csak ugyanazt.
Mert azt te is tudod, János,
Mátyás király igazságos!

Harminckét éves lettem én -
meglepetés e költemény
csecse
becse: 

ajándék, mellyel meglepem
e kávéházi szegleten
magam
magam. 

Harminckét évem elszelelt
s még havi kétszáz sose telt.
Az ám,
Hazám! 

Lehettem volna oktató,
nem ily töltőtoll koptató
szegény
legény. 

De nem lettem, mert Szegeden
eltanácsolt az egyetem
fura
ura. 

Intelme gyorsan, nyersen ért
a "Nincsen apám" versemért,
a hont
kivont 

szablyával óvta ellenem.
Ideidézi szellemem
hevét
s nevét: 

"Ön, amig szóból értek én,
nem lesz tanár e féltekén" -
gagyog
s ragyog. 

Ha örül Horger Antal úr,
hogy költőnk nem nyelvtant tanul,
sekély
e kéj - 

Én egész népemet fogom
nem középiskolás fokon
taní-
tani!

Novemberben Tapsifül
gondolt egy merészet,
veszek csizmát télire,
divatosat, szépet.

Ha kényelmes, ha meleg,
nem számít az ára.
Milyen furcsa eladó!
A vevőt lesi-várja.

- Mit parancsol, mit óhajt?
- É-én, hisz be se férek,
de ha mégis, Róka úr,
nyúlcipőket kérek.

Tarlón túzok lépeget,
mögötte a népe megy
felesége, fia, lánya,
veje, menye, unokája.
apja, anyja, bátyja, nénje,
nagyszüleje és a dédje.
ipa, napa, sógor, após,
s nem maradhat el az anyós.
Ki totyogva, ki meg futva,
ott megy egész pereputtya.

Tarlón túzok lépeget,
mögötte a népe megy.
Szemelgetnek, tallózgatnak.
estére nagy begyet raknak.

A hatalmas szerelemnek
Megemésztő tüze bánt.
Te lehetsz írja sebemnek,
Gyönyörű kis tulipánt! 

Szemeid szép ragyogása
Eleven hajnali tűz,
Ajakid harmatozása
Sok ezer gondot elűz. 

Teljesítsd angyali szókkal,
Szeretőd amire kért:
Ezer ambrózia csókkal
Fizetek válaszodért.


távolra még ellát a szem
de a közeli apróságok
már a betűk is megkívánnak
félkarnyújtásnyi távolságot

és ködösül a távol is
heggyel az ég egybemosódik
és kezded el-elhagyogatni
fontosnak vélt vinnivalóid

süllyedőben emelkedőben
látod a foszló láthatárt is
osztogasd szét amid maradt
ingyen is átvisz ha ki átvisz

s hátra ne nézz kiket szeretsz
a maguk útján nem utánad
mendegélnek akaszd a fára
üresen maradt tarisznyádat

Teknősbéka ha az ingét
ki akarja mosni,
nem kell néki teknőért
a szomszédba menni.
Leszereli, leemeli
a hátáról
könnyen
s kezdheti a nagymosást
habos tengervízben.

Tél énekel, orkán huhog,
mohos tövű fenyő suhog,
ághúrok pengenek.
Erdőkre mély álom szakad,
vonulnak ónos ég alatt
tépázott fellegek.

Az udvaron hóförgeteg
terít ezüstös szőnyeget,
fagymarta törzs recseg.
Az ablakon feléd kocog,
éhen morzsáért kuncsorog,
mint árva kisgyerek.

Reszket a sok kisded madár, 
elankadt, úgy megülne már,
csak társához lapul.
A felhőt orkán kergeti,
húnyt szemű ablakom veri, 
és dörömböl vadul.

Dermedt kistábor álmodik, 
párkányomon fagyoskodik,
szárnyára tél havaz.
De álmában napot derít,
s égboltnak kék lepelt feszít
a tündérszép tavasz.

Volt egyszer egy harang,
de rég volt...
Bimm-bamm - zengette oldalán.

Volt egyszer egy pihe,
fehér folt 
egy lenge álomban talán.

Egy lenge álomban talán
hullott alá, magát kitárva,
akár egy szálló angyal szárnya
a csillagtér ezüst falán.

Volt egyszer egy harang,
de rég volt...
Bimm-bamm - zengette oldalán.

Hullt egyszer egy pihe,
fehér toll
a szálló angyalszárny után.

A szálló angyalszárny után
már millió pihe fehérlett,
és aztán minden föld fehér lett,
akár egy álomban, talán.

És aztán minden föld fehér lett,
akár az angyalszárny, talán.

Szil,
szál,
szalmaszál!
Merre jár a Pál? 

Tenger szélén?
Hegyek élén?
Havas sziklák
meredélyén? 

Hol bolyong
a messzivágyó,
tűzhegyjáró,
felhőszálló
Tengerecki Pál? 

Hol a Bajkál halat dajkál,
kis pej lován ott poroszkál. 

Hol porzik a nagy zuhatag,
arany szitakötőt itat. 

Megfújja fény-trombitáját,
felölti neon-ruháját. 

Viharcsónak legelején
száll a tűztenger tetején. 

Göncölszekér útját rója
ezüstszínű űrhajója. 

Varázsdallal, muzsikával
harcot vív a Fagykirállyal. 

Siklik villanyfelhők szélén,
kóborol a tenger mélyén. 

Szil,
szál,
szalmaszál!
Gyere haza, Pál! 

Vándor kedved
meddig éled?
Játszanék már
újra véled. 

Messzeségből
hozzám térj meg!
Tőlem többé
el ne tévedj,
ecki,
becki,
tengerecki,
Tengerecki Pál!

A radványi sötét erdőben
Halva találták Bárczi Benőt.
Hosszu hegyes tőr ifju szivében;
"Ime, bizonyság Isten előtt:
Gyilkos erőszak ölte meg őt!" 

Kastélyába vitette föl atyja,
Ott letevék a hűs palotán;
Ki se terítteti, meg se mosatja:
Vérben, ahogy volt, nap nap után
Hever egyszerű ravatalán. 

Állata őrzeni négy alabárdost:
"Lélek ez ajtón se be, se ki..."
"Hátha az anyja, szép huga már most
Jönne siratni?" -- "Vissza neki;
Jaj, ki parancsom, élve, szegi!" 

Fojtva, teremről rejti teremre
Halk zokogását asszonyi bú. --
Maga, pecséttel, "hívja tetemre"
Kit szemre vesz, ölyvként, sanda gyanú:
Legyen a seb vérzése tanú. 

A palotát fedi fekete posztó,
Déli verőn sem süt oda nap;
Áll a tetemnél tiszti pörosztó,
Gyertya, feszűlet, kánoni pap:
Sárga viaszfényt nyughelye kap. 

"Jöjjenek ellenségi, ha voltak!"
Jő, kit az apja rendre nevez;
Hiába! nem indul sebe a holtnak
Állva fejénél az, vagy emez:
"Gyilkosa hát nem ez... újra nem ez." 

"Hát ki?..." riad fel Bárczi sötéten,
"Boszulatlan nem foly ez ösi vér;
Ide a gyilkost!... bárha pecsétem
Váddal az önnön szívemig ér:
Mindenki gyanús nekem, aki él!" 

"Jöjjenek úgy hát ifju baráti!"
Sorra belépdel sok dalia:
Fáj nekik a hőst véribe' látni,
S nem harc mezején elomlania.
Erre se vérzik Bárczi fia. 

"Jöjjön az udvar! apraja, nagyja...
Jöjjön elő Bárc, a falu, mind!"
Megkönnyezetlen senki se hagyja,
Kedves urára szánva tekint.
Nem fakad a seb könnyre megint. 

"Jöjjön az anyja! hajadon húga!"
Künn a leány, már messze, sikolt;
Anyja reárogy, öleli búgva:
Mindre nem érez semmit a holt:
Marad a tört vér -- fekete folt. 

"Jöjjön utolszor szép szeretője,
Titkos arája, Kund Abigél!"
Jő; -- szeme villan s tapad a tőrre,
Arca szobor lett, lába gyökér.
-- Sebből pirosan buzog a vér. 

Könnye se perdűl, jajja se hallik,
Csak odakap, hol fészkel az agy:
Iszonyu az, mi oda nyilallik!...
Döbbenet által a szív ere fagy:
"Lyányom, ez ifjú gyilkosa vagy!" 

Kétszeri mondást -- mint lebüvölten --
Hallgat el, aztán így rebegi:
"Bárczi Benőt én meg nem öltem
Tanum az Ég, s minden seregi!
Hanem e tőrt én adtam neki. 

Bírta szivem' már hű szerelemre --
Tudhatta, közöttünk nem vala gát:
Unszola mégis szóval "igenre",
Mert ha nem: ő kivégzi magát.
Enyelegve adám a tőrt: nosza hát!" 

S vadul a sebből a tőrt kiragadja,
Szeme szokatlan lángot lövell,
Kacag és sír, s fennvillogtatja
S vércse-visongással rohan el.
Vetni kezet rá senki se mer. 

Odakinn lefut a nyilt utca során,
Táncolni, dalolni se szégyell;
Dala víg: "Egyszer volt egy leány,
Ki csak úgy játszott a legénnyel,
Mint macska szokott az egérrel!" 


Tigris, tigris, királytigris,
de méltóságos vagy itt is!
Így élsz őseid honában,
a dzsungeles Indiában.

Villog vörösbarna hátad.
Vadászol - vagy rád vadásznak -
erdőn, pusztán, járhatatlan
mocsarakban, nádasokban.

Roppant tested csupa izom.
Fény játszik a csíkjaidon.
Fenségesen tudsz pihenni,
rezzenetlenül figyelni.

Ki hallja meg, ha te kúszol!
Búvárnál különbül úszol ;
szökkenésed játszi könnyed . . .
Telecsíkoz eget, földet

1. Tudod, hogy nincs bocsánat,
Hiába hát a bánat.
Légy, ami lennél, férfi!
A fű kinő utánad.

2. A bűn az nem lesz könnyebb,
Hiába hull a könnyed.
Hogy bizonyság vagy erre,
Legalább azt köszönjed!

3. Ne vádolj, ne fogadkozz,
Ne légy komisz magadhoz,
Ne hódolj és ne hódíts,
Ne csatlakozz a hadhoz!

4. Maradj fölöslegesnek,
A titkokat ne lesd meg,
S ezt az emberiséget,
Hisz ember vagy, ne vesd meg!

5. Emlékezz, hogy hörögtél,
S hiába könyörögtél,
Hamis tanúvá lettél
Saját igaz pörödnél.

6. Hittél a könnyű szónak,
Fizetett pártfogóknak,
S lásd, soha, soha senki
Nem mondta, hogy te jó vagy.

7. Megcsaltak, úgy szerettek,
Csaltál, s így nem szerethetsz;
Most hát a töltött fegyvert
Szorítsd üres szívedhez,

8. Vagy vess el minden elvet,
S még remélj hű szerelmet!
Hisz mint a kutya hinnél
Abban, ki bízna benned.

2.

Tűnik az éj, tűnik az éj.
A hajnalpír felragyog,
a hajnalpír felragyog.

Erdőn, mezőn, nádasokban, 
hegygerincen, völgytorokban 
ébredező madárkórus 
köszönti az új napot.

Tűnik az éj, tűnik az éj.
A hajnalpír felragyog,
a hajnalpír felragyog.

Erdőn, mezőn, nádasokban, 
hegygerincen, völgytorokban 
ébredező madárkórus 
köszönti az új napot.

Ég felé nyújtódzó csőrrel,
torkuk legszebb hangszerével,
füstifecskék, fülemülék, 
pacsirták és gébicsek
csattogva és csivitelve 
ünneplik a tám'adó fényt.

Az egész föld madárhangon csicsereg,
az egész föld madárhangon csicsereg.

77, 78, 79, 80, 81, 82, 83, 84, 85, 86, 87, 88, ,89,
90, 91, 92, 93, 94, 95, 96, 97, 98, 99

Mesét mondok dídádú,
Egyszer volt egy százlábú.
Hát ez a százlábú állat
Sorba számláltatott minden lábat.
Eredményül mennyi jött?
Épp 365!
Az év minden napjára,
Jut neki egy-egy lába.
Ahány lába, mert nem dőre,
Éppen annyi adománya
Az újesztendőre! 
Minden napra jut egy-egy
A sok kicsi sokra megy!
Mesét mondok dídádú,
Egyszer volt egy százlábú.

Segítsd meg, Isten, új lovaddal
A régi, hű útra-kelőt,
Hogy só-bálvánnyá ne meredjek
Mai csodák előtt. 

Az Irgalmatlant küldd társamnak,
A rohanó, büszke hevet
S az emberségem ezután már
Legyen kegyetlenebb. 

Ne rendeld romló nyájaidnak
Sorsa alá a sorsomat,
Az embered, ha nem ma-ember,
Kapjon új s új lovat. 

A nagy Nyil kilövi alóla
Kegyelmed egy-egy szép lovát,
De ültesd szebb lóra az embert,
Hadd vágtasson tovább. 

A végesség: halhatatlanság
S csak a Máé a rettenet,
Az Embernek, mig csak van ember,
Megállni nem lehet. 

A nagy Nyil az útját kiszabta,
Teljes és nyugodt mámorok
Célját áhittatja süvöltve,
Míg a Föld háborog. 

Változat és Halál adódtak
Belül egy-egy gyarló körön,
De várja az Embert víg célja:
Piros, tartós öröm. 

Élet s Halál együtt-mérendők
S akit a nagy Nyil útja bánt,
Hadd, óh, Uram, szépülten futni,
Megérkezett gyanánt. 

Boldogíts, hogy a nagy Nyíl útján
Megállás nélkül az Öröm
Álmát álmodhassam magamba
Minden mértföld-kövön. 

Riadó, szennyes, kerge nyájak
Ne állítsák meg új lovát
Emberednek, hogy hadd nyargaljon
Előbbre és tovább. 

A nagy Nyil útján, meg nem állva,
Hitesen és szerelmesen,
Förtelmeit egy rövid Mának
Nézze túl a szemem.


1. Idefele, odafele
Halkan sír az ukulele.
Csiribiri kuruzsol,
Fa levele duruzsol.

2. Odafele, idefele,
Körül ül a falu vele
Túl a szavak ligetén,
Oanoa szigetén.

valaki jár a fák hegyén
ki gyújtja s oltja csillagod
csak az nem fél kit a remény
már végképp magára hagyott

én félek még reménykedem
ez a megtartó irgalom
a gondviselő félelem
kísért eddigi utamon

valaki jár a fák hegyén
vajon amikor zuhanok
meggyújt-e akkor még az én
tüzemnél egy új csillagot

vagy engem is egyetlenegy
sötétlő maggá összenyom
s nem villantja föl lelkemet
egy megszülető csillagon

valaki jár a fák hegyén
mondják úr minden porszemen
mondják hogy maga a remény
mondják maga a félelem

Van 1 kisöcsim, neve Samu,
Oda-vissza van érte anyu,
apa is, én is,
minden nagy néni,
családunk szeretet-alapú.

Kész. Ez egy versezet, így kell énekelni:

vanegyki söcsimne veSamu
odavisz szavanér teanyu
apai séni
smindennagy néni
családun xerete talapu.

Pont, kész, vége. Meghajlás, pukedli, taps.

Van egy barátom, a Barta Győző,
Senki nem tud úgy lopni mint ő.
Egyszerűen adottsága van hozzá a gyereknek.

Sokra viszi még,
Ahogy az apja mondja,
Sokra viszi még
Ebben a büdös életben.

Ha nem, akkor még mindig lehet belőle operaénekes, 
Hisz állandóan pincéből szól, akár egy bassz buffó, 
akár egy bassz buffó, Barta Győző!

Sokra viszi még, 
Ahogy az apja mondja
Sokra viszi még
Ebben a büdös életben.

(ÖRMÉNY SÍRKÖVEK)

vannak vidékek hová már utat
csak romos templom s régi név mutat
örmény-kert zsidó-sor magyar-telek
örmények zsidók lakták székelyek
s akad még itt-ott ki a néhai
honosokról tud ezt-azt mondani

vannak vidékek ahol csak a hant
tudhatja már hogy ki nyugszik alant
régen kikorhadt fejtói a kereszt
a zsidók hamvát meg ne itt keresd
s ki érti már a megmohosodott
márványon az örmény föliratot

vannak vidékek hol a sírlapok
négy sarkában finoman faragott
négylevelű lóhere mélyed és
századok óta nincs egy repedés
esőcsöppöt és harmatcsöppöket
gyűjtögetnek az örmény sírkövek

vannak vidékek hol a madarak
a temetőben oltják szomjukat
ha szárazság van vagy éppen aszály
a gaz-felverte mohos sírra száll
iszik s hálából mikor égre kel
a holtakért a madár énekel

(VISELTES SZÓKKAL)

vannak vidékek ahol a szerelem
akár a harmat az árnyékos helyen
tavasztól őszig őrizgeti magát
szerény hasonlat de illik rám s terád
félszeg is mint az iménti asszonánc
de ídőt-jelző mint arcunkon a ránc

vannak vidékek ahová nehezen
vagy el sem ér a környezetvédelem
kimossák sóid kasza is fenyeget
csupán a harmat táplálja gyökered
tisztások széle északos vízmosás
ha annak vennéd hát legyen vallomás

vannak vidékek ahol csak úgy lehet
megmaradnunk ha kezemben a kezed
és a viseltes szónak is hamva van
ha félárnyékban s ha nem is boldogan
száríthat szél és süthet hevet a nap
míg a harmatból egy csöppnyi megmarad

(ELŐHANG)

vannak vidékek gyönyörű
tájak ahol a keserű
számban édessé ízesül
vannak vidékek legbelül
szavak sarjadnak rétjein
gyopárként sziklás bércein
szavak kapaszkodnak szavak
véremmel rokon a patak
szívemben csörgedez csobog
télen hogy védjem befagyok
páncélom alatt cincogat
jeget-pengető hangokat
tavaszok nyarak őszeim
maradékaim s őseim
vannak vidékek viselem
akár a bőrt a testemen
meggyötörten is gyönyörű
tájak ahol a keserű
számban édessé ízesül
vannak vidékek legbelül

Csiribiri csiribiri
zabszalma –
négy csillag közt
alszom ma.
Csiribiri csiribiri
bojtorján –
lélek lép a
lajtorján.
Csiribiri csiribiri
szellő-lány
szikrát lobbant,
lángot hány.
Csiribiri csiribiri
füst katlan –
szárnyatlan szállj,
sült kappan!
Csiribiri csiribiri
lágy paplan –
ágyad forró,
lázad van.
Csiribiri csiribiri
zabszalma –
még mellettem
alszol ma.

1. Félelmes szépség, ravasz, mint a tőr!
Rózsállik arcod, de szíved kopár,
A te keménységed kerékbe tör:
Nyomodban a halálnak szele jár;
Csalárdságod gyilkos csapdába zár 
Oh, hideg fényű, gőgös szemsugár!
Így veszted el - hisz érte úgyse kár 
Szegény legényt, ki irgalomra vár?

2. Másnak szívén zörgettem volna bár!
Akkor gyalázat biztosan nem ér.
Régen boldog volnék azóta már,
Túl árkon-bokron kerget most a vér...
Hahó! Segítsetek az istenért!
Elpusztuljak? Nincs egy reménysugár?
Vagy jön segítség, melyet esdve kér
Szegény legény, ki irgalomra vár?

3. Várj csak, virágom, megcsíp még a dér!
Int majd a hervadás; időd lejár!
Lásd, kinevetlek, ha ez utolér;
Lásd... Eh, de mit beszélek, én szamár!
Oh, balgaság! Hisz énrám is mi vár?
Ne kérdezzük, míg benne tart a nyár!
Senkit többé ne tégy így tönkre már,
Szegény legényt, ki irgalomra vár!

4. Herceg, szerelmesek közt fővezér,
Látod, költőd nem ellenedre jár;
De meg kell szánni -ehhez szó se fér 
Szegény legényt, ki irgalomra vár.

Egy megtermett víziló.
Ez a súly már nem csekélység,
reggelente nagy az éhség,
alig győzi három pékség,
még nézni is gyönyörűség.

Edward király, angol király
Léptet fakó lován:
Hadd látom, úgymond, mennyit ér
A velszi tartomány.

Van-e ott folyó és földje jó?
Legelőin fű kövér?
Használt-e a megöntözés:
A pártos honfivér?

S a nép, az istenadta nép,
Ha oly boldog-e rajt’
Mint akarom, s mint a barom,
Melyet igába hajt?

Felség! valóban koronád
Legszebb gyémántja Velsz:
Földet, folyót, legelni jót,
Hegy-völgyet benne lelsz.

S a nép, az istenadta nép
Oly boldog rajta, Sire!
Kunyhói mind hallgatva, mint
Megannyi puszta sir.

Edward király, angol király
Léptet fakó lován:
Körötte csend amerre ment,
És néma tartomány.

Montgomery a vár neve,
Hol aznap este szállt;
Montgomery, a vár ura,
Vendégli a királyt.

Vadat és halat, s mi jó falat
Szem-szájnak ingere,
Sürgő csoport, száz szolga hord,
Hogy nézni is tereh;

S mind, amiket e szép sziget
Ételt-italt terem;
S mind, ami bor pezsegve forr
Túl messzi tengeren.

Ti urak, ti urak! hát senki sem
Koccint értem pohárt?
Ti urak, ti urak!... ti velsz ebek!
Ne éljen Eduárd?

Vadat és halat, s mi az ég alatt
Szem-szájnak kellemes,
Azt látok én: de ördög itt
Belül minden nemes.

Ti urak, ti urak, hitvány ebek!
Ne éljen Eduárd?
Hol van, ki zengje tetteim -
Elő egy velszi bárd!

Egymásra néz a sok vitéz,
A vendég velsz urak;
Orcáikon, mint félelem,
Sápadt el a harag.

Szó bennszakad, hang fennakad,
Lehellet megszegik. -
Ajtó megől fehér galamb,
Ősz bárd emelkedik.

Itt van, király, ki tetteidet
Elzengi, mond az agg;
S fegyver csörög, haló hörög
Amint húrjába csap.

"Fegyver csörög, haló hörög,
A nap vértóba száll,
Vérszagra gyűl az éji vad:
Te tetted ezt, király!

Levágva népünk ezrei,
Halomba, mint kereszt,
Hogy sírva tallóz aki él:
Király, te tetted ezt!"

Máglyára! el! igen kemény -
Parancsol Eduárd -
Ha! lágyabb ének kell nekünk;
S belép egy ifju bárd.

"Ah! lágyan kél az esti szél
Milford-öböl felé;
Szüzek siralma, özvegyek
Panasza nyög belé.

Ne szülj rabot, te szűz! anya
Ne szoptass csecsemőt!..."
S int a király. S elérte még
A máglyára menőt.

De vakmerőn s hivatlanúl
Előáll harmadik;
Kobzán a dal magára vall,
Ez íge hallatik:

"Elhullt csatában a derék -
No halld meg, Eduárd:
Neved ki diccsel ejtené,
Nem él oly velszi bárd.

"Emléke sír a lanton még -
No halld meg, Eduárd:
Átok fejedre minden dal,
Melyet zeng velszi bárd."

Meglátom én! - S parancsot ád
Király rettenetest:
Máglyára, ki ellenszegűl,
Minden velsz énekest!

Szolgái szét száguldanak,
Ország-szerin, tova.
Montgomeryben így esett
A híres lakoma. -

S Edvárd király, angol király
Vágtat fakó lován;
Körötte ég földszint az ég:
A velszi tartomány.

Ötszáz, bizony, dalolva ment
Lángsírba velszi bárd:
De egy se birta mondani
Hogy: éljen Eduárd. -

Ha, ha! mi zúg?... mi éji dal
London utcáin ez?
Felköttetem a lord-majort,
Ha bosszant bármi nesz!

Áll néma csend; légy szárnya bent,
Se künn, nem hallatik:
"Fejére szól, ki szót emel!
Király nem alhatik."

Ha, ha! elő síp, dob, zene!
Harsogjon harsona:
Fülembe zúgja átkait
A velszi lakoma...

De túl zenén, túl síp-dobon,
Riadó kürtön át:
Ötszáz énekli hangosan
A vértanúk dalát.

Gyertek erdőre gyűljünk
kidőlt fatörzsre üljünk
Tartsunk kupaktanácsot
és válasszunk tolmácsot

egyik a patak nyelvén
úgy tudja hangod sem véd
másik a csillagok nyelvén 
szól mint a tapasztalt vén

a harmadik szél nyelvet
száján tudósat perget
s ki valamennyit érti
az a legbölcsebb férfi

Királyasszony kertje
Kivirult hajnalra:
Fehér rózsa, piros rózsa...
Szőke, leány, barna. 

"Királyasszony, néném,
Az egekre kérném:
Azt a rózsát, piros rózsát
Haj, beh szeretném én! 

Beteg vagyok érte,
Szívdobogást érzek:
Ha meghalok, egy virágnak
A halottja lészek!" 

"Jaj! öcsém, Kázmér,
Azt nem adom százér! --
Menj! haragszom... nem szégyelled?...
Félek, bizony gyász ér! 

Sietős az útam,
Reggeli templomra:
Ha beteg vagy, hát fekügy le
Bársony pamlagomra." -- 

Megyen a királyné,
Megyen a templomba;
Szép virágok, deli szűzek
Mind követik nyomba. 

Könyörögne, -- nem tud,
Nem tud imádkozni;
Olvasóját honn feledé:
Ki megyen elhozni? 

"Eredj fiam, Klára,
Hamar, édes lyányom!
Megtalálod a térdeplőn,
Ha nem a diványon." 

Keresi a Klára,
Mégsem akad rája:
Királyasszony a templomban
Oly nehezen várja! 

Keresi a Klára,
Teljes egy órája:
Királyasszony a templomban
De hiába várja. 

Vissza se megy többé
Deli szűzek közzé:
Inkább menne temetőbe
A halottak közzé. 

Inkább temetőbe,
A fekete földbe:
Mint ama nagy palotába
Ősz atyja elébe! 

"Hej! lányom, lányom!
Mi bajodat látom?
Jöszte, borúlj az ölemre,
Mondd meg, édes lyányom." 

"Jaj, atyám! nem -- nem --
Jaj, hova kell lennem!
Hadd ölelem lábad porát, --
Taposs agyon engem...!" 

Harangoznak délre,
Udvari ebédre;
Akkor mene Felicián
A király elébe. 

A király elébe,
De nem az ebédre:
Rettenetes bosszuálló
Kardja -- volt kezébe'. 

"Életed a lyányért
Erzsébet királyné!"
Jó szerencse, hogy megváltja
Gyönge négy ujjáért. 

"Gyermekemért gyermek:
Lajos, Endre, halj meg!"
Jó szerencse, hogy Gyulafi
Rohan a fegyvernek. 

"Hamar a gazembert...
Fiaim, -- Cselényi...!"
Ott levágák Feliciánt
A király cselédi. -- 

"Véres az ujjad,
Nem vérzik hiába:
Mit kivánsz most, királyi nőm,
Fájdalom díjába?" 

"Mutató ujjamért
Szép hajadon lányát;
Nagy ujjamért legény fia
Borzasztó halálát; 

A másik kettőért
Veje, lánya végét;
Piros vérem hullásaért
Minden nemzetségét!" 

Rossz időket érünk,
Rossz csillagok járnak.
Isten ója nagy csapástól
Mi magyar hazánkat! -- 


Zebrák, csíkos szép lovacskák,
afrikai vadlovacskák,
jól játszotok ti bújócskát
dús fűben a réten.

Csupa csík a zebrairha,
mint a megvonalzott irka.
Lábtól fejig vonalminta
rajzolódik szépen.

Hangol már a zenekar, kezdődik a zűrzavar
Bőgő, dob és harsona, kavargó zenebona.
Elöl áll a zongora, három lábú cimbora
Skálázik a gordonka, semmi másra nincs gondja.
A hegedű karcsú, fürge, láthatni, hogy jó a kedve.
Teheti, hisz nincs ki bántsa, testvére a komoly brácsa.
Lágyan szól a mandolin, elúszik a szandolin.
Bársonyosan zeng a hárfa, hangok alá puha párna.
Mit mondjunk a cintányérról? Hangpréselő rézedénypár.
Mindkettőnek egy az ára, üsd csak össze, nem lesz kár.
Csörög már a kasztanyét, spanyol táncos fürgén lép.
Pontos ám a xilofon, nem kell hozzá metronóm.
Mindenünnen dob pereg, vad viharos fergeteg.
Erősködik a duda, elnyomja a trombita.
Megszólal a harsona. Négy katona marcona.
Tisztelegve elsiet, léptük csupa lendület.
Megszólal a gong, vége van és pont.

(A zongorabajnok)

Azért van nekem két erős karom, a billentyűkkel ne legyen bajom.
Egymillió van belőlük, mégse ijedek meg tőlük.
Ha mégse mászik a C-dúr akkordba, a lábpedállal megyek neki nyomban.
Táncoltatom órák hosszat magában, pilledjen el, mint bolha a gatyában.

(Jaj nekem!)

Jaj nekem, hívjatok papot. Lenyeltem három meggymagot.
Ha az orvos nyomban itt nem támad, megkapom a lármás gyomorlázat.
Hozzon magával főzőkanalat, passzírozót, hőmérőt meg savakat.
Jaj nekem, hívjatok papot, lenyeltem három meggymagot.
A májam annyira elzsibbadt máris, nem dobog, s ez már az utolsó fázis.
Vérem csak úgy ömlik a szememből, ujjaim kihullottak a kezemből.

(Képzeljétek)

Képzeljétek, mi történt velem? Egész éjjel csukva volt a szemem. Úgy aludtam.
Képzeljétek, mi történt nálunk? Kiürült a leveses tálunk. Ebéd közben.
Képzeljétek, micsoda szerencse? Légy repült tegnap a kezemre. Jókora bögöly.
Képzeljétek milyen erős vagyok? Betörtem egy hatalmas ablakot. Kaviccsal.
Képzeljétek, tavaly mit csináltam? Sötét este megmostam a lábam. Szappannal.

(A Duna)
Szutykos a Duna, lám, hehehe. Olajos, sáros a feneke.
Megtelt, mint a szemetes kosár, híd alatt hever a vén klosár.
Hébe-hóba átlöttyen a gáton. Kódorog a pincékben, utcákon.
Vagy hullámzik, mint szélben a haj. Úszkál benne sok gumicsizma hal.
Hiába minden, eső, nap, hó, nincs benne már csík, se kagyló. 

Azt mondanád: leopárd,
olyan a sok foltja.
De figyeld csak a nwakát:
mintha teve volna.

Magas fákról legelhet,
nyelvét nyújtogatva..
Amire ott szemet vet,
nyomban leharapja..

Színe rejti ügyesen,
lombos fák közt állván,
nem látszik a füle sem
akácliget árnyán.

Szépséges a futása
ringatózó vágta.
Csoda-e: aki látja,
felnéz a zsiráfra!
